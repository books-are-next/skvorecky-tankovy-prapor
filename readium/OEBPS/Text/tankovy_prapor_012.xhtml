<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>tankovy_prapor-8</title>
		<link href="../Styles/tankovy_pr_idstyles.css" rel="stylesheet" type="text/css"/>
	</head>
	<body id="tankovy_prapor" xml:lang="cs-CZ">
		<div>
			<p id="toc_marker-6" class="MLP-uroven2-kapitola">Vůně civilu</p>
			<p class="MLP-text-bez1radku">Mlčenlivého bratrance vzbudil den nato v&#160;loži teoreticky věrné manželky Ludmily Neumannové-Hertlové hlasitý rámus. Na chodbě zdravil jevištní mistr nový den výkřikem „Svině komunistický!“, ale přítomnost muže&#160;– jehož podle všech známek musel pokládat za milence své vdané dcery&#160;– v&#160;Ludmilině ložnici mu jako vždycky nevadila. Rotný však nikdy nebyl marxistou natolik, aby se mu svět jevil jako přehledná skládačka, snadno postižitelná objevenými nebo vbrzku bez velké námahy objevitelnými zákony, a&#160;tak klidně vyslechl vzteklé prásknutí dveřmi, ohlašující mistrův odchod na pracoviště. Ludmila spala jako dítě, se zaťatými pěstmi, obličej soustředěný na ústa, jež v&#160;bdělém stavu vypadala smyslně, a&#160;nyní z&#160;nich byl našpulený orgán lidského savečka. Rotný vstal, oblékl se a&#160;jemně dívkou zatřásl.</p>
			<p class="MLP-text">S&#160;námahou pootevřela jedno oko.</p>
			<p class="MLP-text">„Lízo, kdy tě uvidím?“ zeptal se.</p>
			<p class="MLP-text">„Přiď do kanclu,“ zamumlala a&#160;oko zase zavřela.</p>
			<p class="MLP-text">Potichu odešel z&#160;ložnice i&#160;z&#160;domu a&#160;strávil dopoledne představováním v&#160;místě, které mu opatřila sestřenka. Bylo to jakési nové, velice velké, státní nakladatelství a&#160;zjistil tam, že zatímco byl na vojně, ideové pevno dále a&#160;ještě rušivěji zasáhlo v&#160;jeho oboru. V&#160;kádrovém dotazníku na místo redaktora anglo-americké literatury uvedl mezi svými oblíbenými autory Hemingwaye a&#160;opomněl Fasta. V&#160;posledním roce na fakultě platil ještě Hemingway za relativně pokrokového autora, jenž pouze hrubě zkreslil smysl španělské občanské války a&#160;zostudil její jedině pravé hrdiny; nyní, jak ho poučil vážný pán, který s&#160;ním vedl pohovor, Hemingway povýšil do stavu špiona a&#160;agenta CIC. Rotný si chmurně pomyslel, že ho to bude stát právě nabyté místo, ale vážný pán ho dále poučil, že vše se vyvíjí, tedy i&#160;lidé a&#160;jejich názory jsou schopni vývoje, a&#160;že i&#160;on se jistě, působením soudružek v&#160;anglo-americkém kolchoze (tak říkali v&#160;tom novém, velmi velikém nakladatelství redakcím), vyvine. Po představení soudružkám o&#160;tom ani rotný nepochyboval. Obzvláště jedna, modrooká blondýna s&#160;kulatým obličejem, jménem Lucie Valentinová, zaručovala u&#160;něho vývoj, jakýmkoliv směrem si bude přát.</p>
			<p class="MLP-text">Odpoledne šel za Ludmilou do kanceláře. Ludmila pracovala, přesněji řečeno působila v&#160;podniku, jenž měl titul Kulturní zařízení hlavního města Prahy. Co tento podnik zařizoval, se rotný nikdy nedozvěděl, až na to, že během jeho návštěvy se dostavil stařík, titulovaný jako vedoucí šachového kroužku, ale toho soudružky rychle vypudily. Kancelář byla v&#160;zasklené přístavbě za bývalým varieté a&#160;Ludmila tam seděla za velikým psacím stolem, na němž kromě diáře s&#160;nepatrnými poznámkami a&#160;čistého bloku stál už jenom telefon. V&#160;kanceláři působila ještě asi třicetiletá peroxidová blondýna, která se jmenovala Králová a&#160;jejíž manžel měl být právě jmenován jakýmsi československým zástupcem ve stálé misi OSN v&#160;New Yorku. Úředně byla Ludmilinou představenou, ale za svých poměrně častých návštěv ve skleněném domku ji rotný skoro nikdy nezastihl. Dnešek byla výjimka. Na jejím stole (se dvěma telefony) dřepěla třetí síla kulturního zařízení, štíhlá, hezká, drze vypadající dívka jménem Lexina. Na ni čuměl chlápek v&#160;bledě modrém koverkotu<span class="char-style-override-2"><a id="footnote-10775-5-backlink" class="footnote-link" href="#footnote-10775-5">5</a></span>, ale ten sotva souvisel s&#160;kulturní činností kanceláře. Králová právě držela řeč:</p>
			<p class="MLP-text">„Vašek se samozřejmě nakrk,“ vykládala a&#160;každou chvíli propukala v&#160;hysterický smích, „a došel si na sekču. Sekča ho má sice plný zuby, ale ponivač je Vašek zadobře s&#160;Čepkem z&#160;Bezpečnosti a&#160;ten je u&#160;Kopejdy silnej v&#160;kramflekách, tak sekča slíbil, že mu to zařídí, a&#160;než Vašek dojel zpátky na envé, už tam byl telefonickej pokyn, že Karlín má převzít Buďárek. Tak to se Buďárkovi přirozeně nelíbilo, Vašek mu to notabene naservíroval přes Mikulu, aby byl z&#160;obliga, Buďárek nic neřek a&#160;šel si lehnout do nemocnice s&#160;nějakejma ledvinovejma záchvatama, k&#160;Milosrdnejm, co je tam primářem Šofr, ponivač Buďárek Šofrovi tenkrát pích na káenvé, a&#160;tam teď čeká, co bude. To Vaška přirozeně nakrklo&#160;–“</p>
			<p class="MLP-text">Králová pokračovala v&#160;referátě o&#160;těch velmi složitých vztazích mezi soudruhy v&#160;kulturních zařízeních a&#160;vyšlo dále najevo, že jakémusi Peckovi vylejou perka, protože mu schází deset tisíc v&#160;kase, což by se normálně vyrovnalo ze subvence, kdyby se na Pecku netlačil Hampejz. Původně se tlačil Vavruška, ale jelikož Hampejz má jít k&#160;prvnímu listopadu ze Slováku a&#160;místo něho tam má přijít Petr Michl z&#160;káenvé, Vavruška ustoupil a&#160;půjde místo Vančury na hau, neboť toho mezitím odtamtud vyhodili a&#160;dali na osvětu do envé v&#160;Michli. Takže protože Hampejz měl průšvih s&#160;francouzskejma originálama, musí odejít ze Slováku, ačkoliv tam je teprv čtvrt roku, ale Pecku určitě dostane ze spasu, neboť nad Peckou držel ruku Vosáhlo, jehož však nyní sundali, takže Pecka je v&#160;rejži, a&#160;půjde asi do déó místo Čuříkové, která se zapletla s&#160;Miličem, a&#160;doneslo se to až k&#160;ministrovi, jehož dceru má Milič za manželku, ale on už se o&#160;Čuříkovou postará Vávra, který se potřebuje zbavit Švestkové, a&#160;ta si rozlila ocet u&#160;Kopeckého, protože se jako jediná zastávala Muchy, když ho Kopecký chtěl vyhodit.</p>
			<p class="MLP-text">Rotný poslouchal, chlápek v&#160;koverkotu si bezostyšně prohlížel Lexinu, která se bezostyšně nechávala prohlížet a&#160;jedla jeden bonbon za druhým z&#160;otevřené bonboniéry na stole. Rotnému bylo, jako by procital z&#160;nějaké pastýřské idyly, v&#160;níž prostí uniformovaní pastýři pasou jednoduché ovečky, aby je po dvou letech vyhnali do strašlivě komplikovaného světa nepřehledné hry <span class="MLP-znak-kurziva-11b">checks and balances</span>, kde lidská i&#160;státní činnost spočívá v&#160;neustálém boji o&#160;výhodná, lepší a&#160;ještě lepší místa. Zdálo se mu, že tato složitá společnost soudruhů je svázána a&#160;rozdělována přejemným předivem vzájemných přátelství a&#160;nepřátelství, zavázaností a&#160;úsluh, sympatií a&#160;antipatií, příbuzenských svazků a&#160;vztahů připomínajících téměř zákony krevní msty; že jsou tu neustále v&#160;proudu komplikované akce, při nichž se počítá s&#160;pomocí jedněch, odporem druhých a&#160;možnými intrikami třetích až třicátých stran. Užasl, jak nesmírná mozková práce se tu zřejmě vynakládá na kombinování možností, na odhady síly a&#160;slabosti, jak mnoho tu záleží na vyděračských vědomostech o&#160;činech a&#160;naopak na neznalosti činů. Oproti poklidné buzeraci vojny připadalo mu, že lidé v&#160;civilním životě jsou ve stavu ne­ustálé bojové pohotovosti, že s&#160;tvrdošíjnou odvahou bojují nepřetržitě ten soudružský boj všech proti všem, jehož cíl a&#160;jakýkoliv smysl mizí kdesi v&#160;nepochopitelnu, neboť celé to pomatené dění, financované z&#160;neznámých důvodů ze státní pokladny, jako by bylo nejnázornějším příkladem nestálosti věcí, onoho zbytečku řečtiny, tradovaného v&#160;politických školeních: <span class="MLP-znak-kurziva-11b">parita rei</span>; neustávajících změn dialektického boje protikladů, v&#160;němž se jedni vynořují a&#160;druzí mizejí pod hladinou kariéry, a&#160;ti, co se potopili, vzápětí stahují za nohy ty druhé a&#160;po jejich ponořujících se zádech se rychle drápou opět nahoru. Tím víc se mu zachtělo ještě zůstat, prodlít, třebaže soudružka Valentinová má tak pěkné oči. Janinka je má taky, a&#160;svět vojny je poklidná krajina s&#160;vrkajícími tanky, zelenými raketami a&#160;pastýřkou ve voňavé ložnici.</p>
			<p class="MLP-text">A&#160;Králová mluvila, mluvila, rotný hleděl na Ludmilu, které bylo pod stolem vidět pod sukně, hleděl na dlouhé nohy a&#160;smolné oči soudružky Lexiny a&#160;v&#160;hlavě se mu převalovala ta směsice obvyklých myšlenek, většinou mrzutých, neboť svět byly, zdálo se mu, jenom světlé body, utopené v&#160;kaši nepříjemností.</p>
			<p class="MLP-text">Konečně se chlápek v&#160;koverkotu lekl hodin, vstal a&#160;prohlásil, že je nejvyšší čas, aby jeli.</p>
			<p class="MLP-text">„Ježkovy voči!“ ulekla se soudružka Lexina svých hodinek. „Půl šestý! Miláčku, napiš mi dvě hodiny přesčas!“</p>
			<p class="MLP-text">„Heleď, Lexíku,“ zařehtala se Králová, „koukej mazat! Podle pravdy je to jenom půl druhý hodiny, a&#160;to ti taky napíšu. Víš, že stát já neokrádám.“</p>
			<p class="MLP-hvezdicky">* * *</p>
			<p class="MLP-text-bez1radku">Sotva se Lexina s&#160;chlápkem v&#160;koverkotu vytratili, zvonil telefon. Poprvé, co tu rotný seděl. Králová jej zvedla a&#160;pravila vyčerpaně úředním hlasem: „Králová, pékáer.“ Hned nato vyvalila oči, zamrkala na Ludmilu, přikryla dlaní mikrofon a&#160;hlasitě zašeptala:</p>
			<p class="MLP-text">„Dvořák!“</p>
			<p class="MLP-text">Nato pravila opět úředně do telefonu:</p>
			<p class="MLP-text">„Soudružka Kovářová právě odešla.“</p>
			<p class="MLP-text">V&#160;telefonu někdo mluvil a&#160;Králová řekla:</p>
			<p class="MLP-text">„Nevím kam. Odjela vozem se soudruhem doktorem Hillmanem z&#160;filmové dramaturgie.“ Přitom neustále předváděla podivné prostocviky s&#160;obočím na Ludmilu, která podobné předváděla na ni. „Mám něco vyřídit?“ zeptala se sladce, a&#160;když místo odpovědi ve sluchátku ostře prasklo, odložila telefon, řekla: „Tak ne!“ a&#160;pak se obě rozchichotaly na celé kolo.</p>
			<p class="MLP-text">„Tohle si Lexina vypije!“ řekla Králová.</p>
			<p class="MLP-text">„To bude scéna jako tenkrát ve Slovanu!“</p>
			<p class="MLP-text">„A&#160;on tady posledně okolo toho chodil jak kocour kolem horký kaše!“</p>
			<p class="MLP-text">„Mě se taky ptal! Řikal: pani Neumannová, pani Neumannová, nebyl tady doktor Hillman? Já ho hledám, potřebuju s&#160;nim něco vyřídit&#160;–“</p>
			<p class="MLP-text">„Potřebuju mu dát do zubů!“</p>
			<p class="MLP-text">„Já Lexině řikám, že jí jednou nařeže!“</p>
			<p class="MLP-text">„Však vona by to potřebovala. Je mrcha skoro jako ty, Lízo!“ Králová mrkla po rotném, zvedla se, pořád se chichotala a&#160;řekla: „Tak já odcházím, mládeži!“</p>
			<p class="MLP-text">Rotnému náhle došlo, že chlápek v&#160;koverkotu byl manžel jeho podnikavé sestřenice, s&#160;kterým se nikdy nesetkal. Rychle vstal a&#160;rozloučil se s&#160;přívětivou šéfkou své platonické milé.</p>
			<p class="MLP-hvezdicky">* * *</p>
			<p class="MLP-text-bez1radku">Jen zmizela mezi dveřmi, pravila Lizeta s&#160;gustem:</p>
			<p class="MLP-text">„Kráva! Je to ale svině, co? Tady je samý rititititi a&#160;sladká jako med, a&#160;na káenvé mi podráží nohy, jak může.“</p>
			<p class="MLP-text">„Prosimtě proč?“ podivil se rotný.</p>
			<p class="MLP-text">„Proč? No já nevim proč. Člověče, máš otázky, jako kdybys spad z&#160;měsíce!“</p>
			<p class="MLP-text">Ten pocit měl rotný taky. Rozloučil se s&#160;Lízou (musela si jít někam něco, neřekla co, vyřídit) a&#160;dali si rande o&#160;půl jedenácté před ministerstvem kultury. Líza byla v&#160;dobré náladě a&#160;pozvala rotného na cosi, čemu říkala „studijní promítání“. Rotný se rozhodl, že časovou mezeru stráví v&#160;Armádním uměleckém divadle a&#160;o&#160;přestávce se podívá na Alenu. Hodlal z&#160;ní vypáčit, odkud se dozvěděla o&#160;Robertu Neumannovi, a&#160;nyní měl v&#160;ruce dobré páčidlo.</p>
			<p class="MLP-hvezdicky">* * *</p>
			<p class="MLP-text-bez1radku">Do divadla přišel po začátku, a&#160;teprve když už seděl vzadu v&#160;polo­prázdném sále, zjistil, že Aleninu roli v&#160;jakémsi ruském problémovém kuse hraje alternace. Neměl však kam jít, proto zůstal. Byla to veršovaná hra ze současnosti a&#160;řešila nějaké obvyklé otázky obvyklým tepáním nešvarů a&#160;nedostatků sovětského života. Po jevišti se pohyboval, a&#160;většinou seděl, nějaký mladý, úspěšný, velmi nadaný a&#160;hezký agronom, zvyklý sklízet ovoce snadného triumfu, nesmírně samolibý, sebejistý a&#160;ješitný. Spolu s&#160;ním tu postávala, posedávala a&#160;pohybovala se mladá lékařka z&#160;Moskvy&#160;– děj se odehrával kdesi na Urale nebo na Sibiři&#160;–, naopak zase velmi energická, kritická, skromná, sovětská a&#160;komsomolská. Rotný se bavil uvažováním, která z&#160;těch dvou postav je nesympatičtější, protože bavit se jejich problémy bylo mimo okruh jeho, a&#160;snad vůbec lidských schopností. Oběma prominentům přihrával obvyklý rozšafný sovětský stařík odvařený ze Šolochova, k&#160;němuž se lékařka s&#160;neurvalou něžností stále lísala a&#160;který vtipnými poznámkami přiváděl pomalu agronoma, zprvu nechápajícího, k&#160;poznání cesty pravé. Alenina alternace vystupovala v&#160;roli agronomovy přítelkyně, již ulovil za studií v&#160;Moskvě, herečky na dovolené, která přijela za svým bývalým milým do uralského (nebo sibiřského) zemského ráje, aby ho s&#160;sebou odvlekla do jakéhosi teplého místečka v&#160;Moskvě. Tato osoba byla zosobněním jiných, tentokráte ženských charakterových vad, jako povrchnosti, poklonkování před západní módou (chodila v&#160;elegantním kostýmu, kdežto lékařka se pohybovala buď v&#160;bílém plášti, nebo v&#160;šatech pošitých různými mašličkami a&#160;jinými ozdůbkami), žárlivosti a&#160;ženské nenávisti a&#160;dalších. Autorovi hry, konstatoval článek v&#160;programu, se podařilo vyhmátnout a&#160;zesměšnit některé rysy, přežívající ještě ve vědomí sovětského člověka, a&#160;po zásluze je odsoudit. Herečka, pokořena a&#160;polepšena, odjela lépe tvořit do Moskvy, agronom, ponížen a&#160;polepšen, zůstal heroický na Sibiři (nebo na Urale, nebylo to ze hry jasné a&#160;také nebylo jasné, proč je k&#160;pobytu v&#160;těchto uralských oblastech třeba heroismu) a&#160;dostali se za sebe s&#160;vítěznou, avšak skromnou doktorkou s&#160;mašličkama, k&#160;čemuž stařík utrousil celou náruč zrnek ruské lidové moudrosti. Moudrost se v&#160;závěru hry intenzivně vystupňovala.</p>
			<p class="MLP-text">Přiotrávené obecenstvo ospale vstalo a&#160;rychle se tlačilo k&#160;šatnám. Dvě babičky musela vzbudit uváděčka. Rotný se probudil klapáním sedadel a&#160;vyšel do teplé noci jako náměsíčník.</p>
			<p class="MLP-hvezdicky">* * *</p>
			<p class="MLP-text-bez1radku"><span>Na soukromé studijní představení amerického filmu </span><span class="MLP-znak-kurziva-11b">Krvavá rokle</span><span>, které se konalo pro soudruha ministra a&#160;úzký kroužek filmových specialistů a&#160;jimi uvedených hostů, přišli včas. Dovnitř je vpustil pán v&#160;(nezvykle, v&#160;té době svetrů) dokonale ušitém saku a&#160;pozdravil se s&#160;Lízou důvěrným „Rukulíbám, soudružko!“. Líza nepatřila sice mezi filmové specialisty a&#160;uvedeným hostem byl rotný pochybného původu, zato však náležela k&#160;intimnímu kroužku ministrových přítelkyň. Promítačka byla v&#160;miniaturním rokokovém salonku barokního Gelenjského paláce, pečlivě renovovaném, zářícím zlatem a&#160;potaženém růžovými tapetami; v&#160;stříbrných svícnech tam oranžově plály přidušené žárovky, a&#160;sotva Líza s&#160;rotným dosedli do béžových a&#160;růžových křesel, světla zhasla a&#160;na plátně se objevily titulky.</span></p>
			<p class="MLP-text">Obvykle si ministr dával předvádět revuální operetky, neboť byl silně zatížen na mladé ženské, ale pro zvýšení požitku si občas dával půst a&#160;prokládal je novými westerny. To se stalo i&#160;dnes. Na plátně zazářil barevný lev a&#160;ověnčen heslem ARS GRATIA ARTIS zařval svou pradávnou výzvu k&#160;zábavě; obecenstvo však sem přišlo studovat a&#160;bylo vážné. V&#160;tu dobu odcházeli z&#160;biografů pražského centra poslední návštěvníci obou premiér týdne (z nichž jedna, <span class="MLP-znak-kurziva-11b">Mičurin</span>, byla sovětským životopisným filmem o&#160;Mičurinovi, a&#160;druhá, <span class="MLP-znak-kurziva-11b">Velká tavba</span>, českým filmem o&#160;tavbě), vzrušeni pomyšlením, že se konečně dostanou do postele. Filmoví specialisté museli však ještě dlouho do noci pracovat; ministr měl četné povinnosti, a&#160;dříve přijít nemohl. Studijní snímek <span class="MLP-znak-kurziva-11b">Krvavá rokle</span> byl o&#160;dostavníku, který ujíždí pustinou Skalistých hor a&#160;je přepaden lupičskou bandou indiánů. Zabýval se vztahy osob v&#160;dostavníku a&#160;indiány líčil jako zvířecí surové krvežíznivce. Po ideové stránce se sice vyznačoval krajní reakčností, po stránce režijní však řadou dokonalých formálních nápadů. Po herecké stránce byl zajímavý ryzím naturalismem. Specialisté, včetně tvůrce filmu <span class="MLP-znak-kurziva-11b">Hrdinové mozolných dlaní</span>, laureáta státní ceny Evžena Kramosta, tyto prvky intenzivně studovali.</p>
			<p class="MLP-text">A&#160;tak na plátno zíraly z&#160;příšeří prudce vyvalené bulvy, sledující drsné kouzlo milostných scén. Laureát se svraštělým obočím pochvalně zamlaskal při originálním záběru ústí šestiranného koltu, které se ve velkém detailu pomalu otáčelo na plátně. Jenom rotný nestudoval; nechal se unášet dějem krvavé pohádky; rozdusala se kopyta koní a&#160;dostavník drkotal mezi skalisky, pronásledován hejnem rudochů s&#160;péry a&#160;ručnicemi. Přes dávno vypěstovanou skepsi pocítil rotný úzkost o&#160;osud krásné odvážné dívky v&#160;dostavníku a&#160;stejnou úzkost pocítila patrně i&#160;Lizeta, neboť ve chvíli, kdy rudoši vypálili první salvu, chytila rotného za ruku. To ho přivedlo do skutečnosti. Když je nouze nejvyšší, pomyslil si trpce, pomoc boží, aspoň v&#160;biografu, a&#160;třebaže lidé v&#160;dostavníku nejsou patrně katolíci, bývá nejbližší. Na obzor se vyhoupl hlouček mužů v&#160;sombrerech, rotný stiskl Lízinu ruku a&#160;Líza stisk opětovala. Nejprve panoráma, pak v&#160;detailu, muži sklonění nad uzdami s&#160;vytaženými pistolemi v&#160;pravicích, a&#160;potom velký detail chlapíka, ujíždějícího v&#160;čele: lesklá plechová hvězda s&#160;kroužky na špicích cípů a&#160;s&#160;nápisem SHERIFF. „A&#160;na ně!“ zvolal bodře ministr a&#160;laureát pohotově zavřeštěl: „Hip! Hip! Hip!“ „Na ně!“ zařvalo několik specialistů a&#160;Líza vyškubla rotnému ručku a&#160;připojila se (žensky a&#160;neartikulovaně) k&#160;rostoucím projevům zaujetí. Pomoc boží rotného opustila. Na plátně se prudce střídaly záběry koňských kopyt, dopadaly jako mlaty na kamenitou zem, šoty pistolí, zděšených tváří v&#160;dostavníku; krvelačné a&#160;pomalované obličeje indiánských hrdlořezů se bleskem měnily v&#160;odhodlané yankeeské vizáže šerifovy družiny. Sál zaduněl potleskem a&#160;dupáním. Specialisté povstávali na svých místech, ženy ječely. Ministr zatínal pěsti a&#160;vydával ze sebe neurčité, ale zavilé zvuky a&#160;chroptění. Jakýsi ostrý, sípavý hlas vylétl nad tu pekelnou symfonii a&#160;zůstal viset ve výšce divoké fistulky:</p>
			<p class="MLP-text">„Hurááááááááá!“ řval.</p>
			<p class="MLP-text">A&#160;rotný se zvedl, políbil Líze netečnou ruku a&#160;vyšel z&#160;promítačky. Musel stihnout noční vlak, který jej měl dopravit do Kobylce ještě před budíčkem. Nechtěl k&#160;debaklu v&#160;base nevhodně připojit další porušení řádů, stanovených armádě lidem, jenž byl ve státě zdrojem veškeré moci a&#160;jediným poživatelem práv.</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-10775-5" class="footnote-anchor" href="#footnote-10775-5-backlink">5</a>  <span class="text">Silnější plášťová nebo obleková látka z dvojbarevné nitě. </span><span class="text char-style-override-1">Pozn. red.</span></p>
				</div>
			</div>
		</div>
</body>
</html>