---
title: Kulturně masový večírek na rozloučenou
---

Den před večerem, kdy měl Sedmý tankový prapor pořádat večírek na rozloučenou, vyvinuli oba političtí horlivou činnost. Dozvěděli se totiž, že tuto původně domácí slavnost poctí svou přítomností majoři Borovička a Sádlo, takže celá záležitost nabyla pro ně poněkud rázu existenční zkoušky. Večírek, jímž se vojáci loučí s dvěma (a půl) lety základní vojenské služby, měl prokázat, čemu je vojna naučila po stránce mravně ideové, a představa, kterou o podobných podnicích rozšiřovaly příručky pro politické pracovníky, byla teoreticky zcela přesná. Byla to vize o manifestaci politického uvědomění a horoucího vlastenectví vojáků, kteří strávili dva (a půl) roku v neustávajícím a ukázněném poklusu, postoji pozor, pohybu pořadovým krokem, disciplinovaném mlčení a ještě disciplinovanějším odříkávání řádů. Vojensko-masové písně, vojenské a lidové tance, recitace a umělecký přednes, maňásky i výstupy lidových vyprávěčů a kouzelníků měly se vystřídat v pestrém a bohatém programu lidové tvořivosti; na něm teď oba politruci opožděně, ale pilně počali pracovat.

Naštěstí měli opět k dispozici rotného Maňase. Ten mytický hrdina Sedmého tankového praporu debakl na Větrnici úspěšně přežil, ačkoliv mu plukovník Helebrant na znamení degradace serval ná­rameníky, ještě když ho odnášeli z tanku na nosítkách. Dramatičností zásahu chtěl plukovník zneutralizovat nepříznivý dojem, jaký ostrostřelcův neúspěch vyvolal u sovětského poradce, který si skokem z pozorovatelny podvrtl kotník. Ale rotný (nyní vojín) Maňas se uchýlil k stejně dramatickému protitahu. Sotva se na ošetřovně poněkud zotavil, nařízl pilkou trám na latríně, pověsil se na něm za plátěný opasek (i ten pro jistotu nařízl) a zřítil se s rachotem do mísy. Díky akustické komponentě sebevražedného pokusu byl ihned objeven a převezen na psychiatrické oddělení posádkového lazaretu. Tam ho v rámci starostlivého zájmu o podřízené plukovník Helebrant navštívil, rotný před ním klesl na kolena, a obměkčený velitel mu proto (po rozmluvě mezi čtyřma očima, kterou si vyžádal posádkový pracovník OBZ) hodnost rotného opět navrátil (později, jako jediný příslušník Sedmého tankového praporu, odešel rotný do zálohy v hodnosti podporučíka). Následovalo rychlé zotavení a cenný voják (a pracovník) dorazil k svému útvaru právě ve chvíli, kdy oba političtí vyběhli z kanceláře, aby pátrali po realizovatelných výsledcích své výchovné činnosti.

Jako vždy projevil Maňas pohotovou uvědomělost a nabídl se, že na slavnosti přednese vlastní báseň Rozloučení s druhým domovem, přečte vlastní humoristickou povídku Nehoda vojína Pimlase a zahraje v jednoaktovce Pozor – nepřítel naslouchá! (jejímž byl autorem), opatří-li mu politruci dívku na ženskou roli. Byl případně ještě ochoten předvést několik triků s kartami (vzpomene-li si na ně), zorganizovat společenskou hru Zkouška politických znalostí a na doplnění programu předvést žertovný výstup Hypnóza a sugesce. Celkem to byl vlastně ucelený celovečerní program, jakási one-man-show, a za normálních okolností by se jím byli oba političtí jistě spokojili, protože jim bylo jasné, že rozšíření účinkujících z řad mužstva Sedmého tankového praporu je úkol vyžadující nadlidské a nerentabilní úsilí. Avšak nyní, po zdrcující novině z divize, začali pociťovat odůvodněnou nejistotu, spokojí-li se šťouravý Malinkatý ďábel rotným Maňasem, jenž zarecituje báseň rotného Maňase, přečte humoristickou povídku rotného Maňase, vystoupí v aktovce od rotného Maňase, předvede karetní triky, zorganizuje společenskou hru a uvede žertovný výstup, to vše s rotným Maňasem v hlavní úloze. A hlavně se jich zmocnily obavy, bude-li takto pestrý program průkazným dokladem jejich déle než rok trvajícího kulturně masového vlivu na mravně ideovou tvořivost příslušníků praporu oplývajícího inteligenty. Proto z Maňasova obsáhlého návrhu zařadili do nového plánu pouze báseň a aktovku s rotným Maňasem, jakož i výstup lidového vyprávěče, jímž byl rotný Maňas tradičně v rámci divize, a vydali se na lov spoluherce do aktovky. Po nesmírné námaze jej našli v osobě svobodníka Lakatoše, jenž byl Slovák, a proto blbec, jak se vyjadřoval rasistický vojín Bamza. Svěřili tohoto dobrovolníka režisérsko-autorské péči agilního roťáka a vydali se po stopách pěveckého kroužku, který byl podle nejasné vzpomínky nadporučíka Růžičky kdysi u praporu založen, avšak nerozvinul se.

Stopy byly velmi, velmi nezřetelné, vlastně téměř žádné. Po pravdě řečeno, jedinou představovala kytara četaře Koblihy, a právě kolem ní se politrukové rozhodli narychlo vybudovat nouzový pěvecký sbor. Kupodivu byl četař Kobliha ochoten propůjčit svoje umění záměru zoufalých důstojníků. Podle inspirace poručíka Hospodina byla pak v čas oběda záludně uzamčena jídelna, právě když v ní Sedmý tankový prapor zpracovával jeden ze svých posledních vojenských obědů. Lapené příslušníky vyzval pak nadporučík Růžička, aby utvořili pěvecké sdružení a nacvičili několik písní. Vyjednávání se značně protáhlo, až bylo konečně dosaženo kompromisu: všichni přítomní nacvičí jednu píseň, nebude-li nácvik trvat déle než půl hodiny. A zatímco se, pod dozorem nadporučíkovým, přikročilo k rychlému nácviku, vydal se poručík Hospodin na pátrání po maňáskovém divadle, které útvaru před časem, v dobách, kdy i poručík Hospodin měl ještě iluze o proveditelnosti kulturně masové práce, věnoval patronátní závod.

Prohledal půdu, kulturně masovou světnici, ubikace všech čtyř rot praporu i místnosti velitelů, až konečně ve sklepě na uhlí objevil zbytky jeviště, a podle jejich polorozštípaného stavu usoudil, že stánku dřevěných múz bylo použito v zimním výcvikovém období na podpal. Po loutkách jako by se země slehla – později, když už byli příslušníci útvaru dávno v civilu, našly se v železné bedně na mapy, kterou s sebou bral nadporučík Pinkas na taktická cvičení. Toho dne se však poručík Hospodin naděje na jejich spoluúčinkování při kulturním večírku Sedmého praporu vzdal.

Zdrcen neúspěchem zvýšil tempo a pobíhal po budově praporu s neurčitým cílem v hlavě. V prvním poschodí narazil na četaře Omámeného, tankového střelce, jenž proslul neobyčejnou pílí při politické výchově a také neobyčejně malými výsledky, jichž se při této píli dopracoval. Tento vtělený služebný duch maďarsko-slovenské národnosti, ačkoliv byl na vojně již třicet měsíců a za týden měl odejít do rodného Bzdince za Oravou, sám od sebe poplašeného poručíka pozdravil. Politruka to tak překvapilo, že se Omámeného zeptal, umí-li tancovat nějaký lidový tanec.

„Hej, súdruhu poručíku,“ řekla ta kreatura československy.

„Který? Který?“ ptal se rychle poručík.

„Tož o tem horním zbojníkovi a policajtoj s fédrpušom,“ pronesl Omámený hanácko-kladsko-německy.

„Zítra ho zatancujete!“ rozhodl poručík.

Četař pravil rusky „Charašó“ a zasalutoval zádům poručíka Hospodina, která zmizela na schodišti, dřív než voják stačil poznamenat, že k tanci potřebuje muziku.

„Jebemtě hegedüss!“ zaklela oběť prostředí madarsko-polsky a odešla do ložnice, aby si přeleštila boty.

Poručík seběhl se schodů a řítil se chodbou k východu. Ve dveřích se srazil s četařem ing. Krajtou, kterého ještě před chvílí viděl pod zámkem v jídelně.

„Soudruhu četaři, proč nenacvičujete pěvecký kroužek?“ zeptal se ostře.

„Musel jsem na velkou stranu,“ pravil četař ing. Krajta.

„Budete zítra vyprávět nějakou zajímavou historku,“ oznámil mu poručík, povzbuzen nedostatkem odporu u četaře Omámeného. Záhyby mozku mu bleskla vzpomínka na nějaký vzdálený večer na nějakém cvičení, kdy skryt pod tankem slyšel příklopem v podlaze četaře ing. Krajtu, jak vypráví pěšímu desantu, který se ukryl v tanku před deštěm, obsah pornografické knihy. Považoval to tehdy (se závistí) za referát o četařových osobních zkušenostech.

„Já žádnou neumím, soudruhu poručíku,“ řekl četař ing. Krajta.

„Krajta, nelžete!“ pravil poručík.

„Ale to jsou všechno nemravné historky.“

Jenže poručík už se řítil dál a četař ing. Krajta zaslechl jenom, jak volá přes rameno:

„Tak budete vypravovat nemravnou.“

„Nu což,“ pravil četař k lepákovi, který na chodbě držel službu. „Rozkazy třeba plnit,“ a odebral se na záchod, aby tam strávil příjemnou půlhodinku četbou detektivně-sadistického románu Kill the Killer, vypůjčeného ze soukromé knihovny četaře ing. Vytáhlého, jež více než úspěšně konkurovala Gottwaldově knihovničce.

\* \* \*

Poručík obíhal budovu, hnán touhou po bedně na tajné spisy na politickém oddělení. Vzpomněl si, že tam kdysi uložil několik příruček vojensko-masové práce, obsahujících žertovné výstupy a scénky, které připravili odborníci z Domu armády k okamžitému a snadnému použití. Právě když zahýbal za roh, zahřměl z okna velitelovy pracovny kapitánův hlas:

„Hospodin!“

„Zde!“ zvolal pekař a postavil se do latě. Kapitán stál v okně s rozepjatou blůzou a zíral na něho modravýma očima v brunátné tváři.

„Zejtra večer chci vidět program, Hospodin!“ prohlásil. „Chci vidět program!“

„Provedu!“ řekl poručík.

„A ať z toho je vidět politická uvědomělost chlapů!“ pronesl kapitán zlověstně. Jeho tón naznačoval, že má politruka v podezření, jako by ve směru politického uvědomění mužstva nevykonal vše, co bylo v jeho silách, zatímco on, kapitán, po stránce bojové přípravy, úkol lidem mu svěřený splnil a překonal. „Politická vyspělost, Hospodin! Žádný kraviny!“

„Provedu, soudruhu kapitáne!“ vykřikl poručík Hospodin a odspěchal na politické oddělení, obtížen novým nákladem obav, jež náhle strašlivě zhrozivěly.

Na politickém oddělení prohrabal všechny papírové pyramidy, které se tam nakupily za dobu jeho čilé neaktivity. Příručku nenašel a v zoufalé náladě se vrátil do jídelny. V dřevěné budově se ne­urvalé hlasy pokoušely zazpívat píseň Stalinští sokoli vojenským mnohohlasem (tak tuto vokální formu nazval kdysi svobodník dr. Mlejnek). Když ho nadporučík Růžička vpustil do zamčeného sálu, spatřil poručík scénu, jež ho nenaplnila přílišnými nadějemi: mužstvo Sedmého tankového praporu sedělo v přední části jídelny u stolů pokrytých půllitry piva (úplatek, zakoupený nadporučíkem Růžičkou z jeho soukromých zdrojů) a pělo s vervou zmíněnou píseň, kterou (v jiné tónině) hrál četař Kobliha na kytaru, a to vše se přičinlivý rotný Maňas pokoušel dirigovat, prohrabuje si občas ježka s výrazem Toscaniniho.

Gardoví tankisti naši jedou,  
dó boje, dó boje za vlast a mír,  
zá mír, za Stáhalinem,  
každý

zde předpisoval poněkud agramatický text větu:

v boj buď připraven!

ale poručíkovi se zdálo, že odkudsi ze sboru, patrně z míst, kde se od ostatních separovala skupinka intelektuálních poddůstojníků (zesílená mistrem v řízení tanku četařem Očkem, desátníkem Střevlíčkem a vojínem Bamzou), proniká text poněkud jiný. Měl dojem, že pod předepsaným veršem jako by ozvěna přidávala va­riaci, gramaticky sice správnější, avšak hrubě urážlivého obsahu. Nemýlil-li ho sluch, zněla: Každý pyj buď připraven! Jelikož šlo o refrén, měl příležitost vyposlechnout si čtyřverší několikrát, a nabyl jistoty, že sluch ho nemýlí. Ale nezakročil rázně, jak by bylo bývalo namístě. Vyzval sbor pouze, aby se „na večer lépe vyladili a hlavně naučili správně text, a ne jak tam někteří zpívají cosi chybně“, a vrátil se, drcen předtuchami, na politické oddělení.

Vojáci pak rychle přejeli ještě Pochod tankistů, dokonale známý celé posádce jako jediný vokální doprovod k denním pěším přesunům sem tam, dozpívali, dopili půllitry a potom odmítli v nácviku pokračovat. Marně se nadporučík Růžička pokoušel je zadržet. Vyhrnuli se ven, do měděného odpoledne babího léta, rozlezli se po nejzapadlejších koutech tábora a pod rudě granátovým sluncem, skryti ve voňavých hernách stohu slámy, uspořádali poslední turnaj v licitovaném mariáši. V jídelně zůstali jen rotný Maňas se svobodníkem Lakatošem a četař Kobliha s desátníkem Pískalem, jehož slabé stránky pro odrhovačky politruk využil k nácviku několika duet.

Na politickém oddělení pak důstojníci po několikahodinovém úsilí sestavili a po pěti pokusech i na stroji s relativně malým množstvím překlepů a pravopisných chyb napsali tento program:

VAČIREK NA ROSLOUCENOU  
mužstva a podůstojníků 7. Tank. prp.  
s prezenční službou  
KULtůrni pořat:

1) Pochot takistů – spívá pjevecký kržek

2) Rosloučení s druhým domivem – resituje rtn. Moňas

3) Projev S. Velitele

4) Sbojnický taneec – tan. čet. Omámrný

5) Pozor! (Nepřítel nasloucá! – aglovka. Hrají rtn. Meňas a svob. Lakotuš a soudržka ze skupiny.

6) Nekolik písni pro duo – spívají čet. Kobliha a des. Pskal

7) Lidový vypřávěši – rtn. Muňas a čet. Krajra

8) STALINŠTÍ Sokoly – spívá Pěvecký skroužek Po kultůrním podřádu tannec se soudržkami se ČSM!

KONEC

\* \* \*

Osud se dostavil druhého dne v osobách Malinkatého ďábla a majora Sádla, kteří v jídelně Sedmého tankového praporu zasedli do čela slavnostní tabule. Pro ten večer byla místnost naplno osvětlena, stoly sraženy do velkého U s volným prostranstvím uprostřed a celý prapor ve vycházkových uniformách naposled nastoupil, aby zkonzumoval poslední obligátní slavnostní řízek s bramborovým salátem a k němu oficiálně vypil dvě deci bílého vína na osobu a neoficiálně nezjistitelné kvantum lihových nápojů, propašovaných přes bránu z vesnice a schovaných pod stoly.

Štáb praporu se objevil v plném lesku i s manželkami: skvěl se tu kapitán Matka s velice vysílenou paní, která byla, podle morálních požadavků kladených na hmotně zabezpečené důstojníky, již pošesté v jiném stavu; nastoupil železný náčelník štábu nadporučík Pinkas a sladká Janinka v černých šatech, s červenou pusou a gazelíma očima, jež se vytrvale obracely ke stolu poddůstojníků a hledaly mezi nimi; opět v nich tkvěl smutek, který se odtamtud v posledních týdnech vytratil. Arogantní nadporučík Bobby Kohn přišel s velice pěknou, divokou ženou; sprostý technický nadporučík Kámen s dobře vyživenou paní, která vojáčkům přinesla košík vlastnoručně upečených tvarohových koláčů. A konečně tu vycíděnými nárameníky zářili i jednotliví velitelé rot, poručíci: snaživý Hezký (nenuceně křečovitým způsobem kamarádsky poklepával na ramena příslušníky své setniny a oslovoval je nosovým „Tak co, Střevlíček – kdo je ministrem dřevozpracujícího průmyslu?“), nenápadný Šlajs (sedl si až docela na kraj důstojnické tabule, hned vedle stolu mužstva, po celou slavnost nepromluvil a nepozorován vypil sám dvě z lahví koňaku, určených především pro vysoké hosty), vychytralý Jakubec (podařilo se mu ukořistit místo vedle prsaté majorové Sádlové, během programu prolomil její obranu a ujednal si s ní rande na nejbližší neděli v jednom nočním podniku na Starém Městě) a pohodlný Grünlich (věnoval se jídlu). A konečně tu byli oba političtí, vzezřením připomínající masky svědomí ze středověké pašijové hry a nacházející se neustále v kyvadlovém pohybu mezi tabulí důstojníků a stoly mužstva.

\* \* \*

Kdosi zabušil vidličkou na kameninovou mísu, až pukla, a uprostřed důstojnické tabule vstal Malinkatý ďábel, takže jeho hlava povystoupila na úroveň ostatních hlav. Ševel v sále uvadl, Ďábel se nadmul, a zatímco v kuchyni stydly připravené řízky a pod stoly teplala propašovaná kořalka, obořil se na shromážděné krutým oslovením: „Soudruzi!“

Následovala rekapitulace, jakési stručné shrnutí výhrůžek, jež se mu za čtyři roky jeho důstojnictví (až do roku 1948 mu předcházelo dvacet let intendančního skladničení, nepřerušených ani epizodou Vládního vojska) plně zautomatizovaly, i když výkon mechanismu jevil už známky únavy. „Shromáždili jste se zde na rozkaz svého velitele,“ zapištěl svou nejnepříjemnější fistulí, „abyste vesele a chlapsky oslavili splnění čestného úkolu služby v naší lidově demokratické armádě, o to čestnějšího, že většině z vás bylo k čtyřiadvaceti měsícům základní služby připojeno ještě dalších šest měsíců mimořádného cvičení. S nadšením jste úkol splnili,“ řekl vztekle, „někteří jste jej ovšem nesplnili s takovým nadšením, jak je to u vojáků lidově demokratické armády přirozené. Proti takovým se tvrdě zakročovalo a bude nadále tvrdě zakročovat. Ti, kteří neplní rozkazy lidu nadšeně,“ pozvedl zaťatou pěst, „se sami vylučují ze svých řad. Neváhejte na takové soudruhy upozornit! Konáte tím jenom svoji vlasteneckou povinnost a plníte slib, k němuž jste se slavnostně zavázali vaší slavnou vojenskou přísahou.“ Zpěněn, dostával se už rychle do tempa: „Lid i dělnická třída, vláda i rodná komunistická strana,“ hřímal s módními ruskými spojkami, „nestrpí, aby kázeň v armádě byla narušována rozkladnými živly. Náš pracující lid svěřuje naší lidově demokratické armádě nejlepší zbraně a dobře se dívá, jak se soudruzi vojáci učí tyto zbraně mistrovsky ovládat. A on také bděle odstraní každého, kdo by chtěl těchto zbraní zneužít. Byli jste na vojně třicet měsíců a poznali jste,“ rozvíjel svoje oblíbené téma, „že i tato doba je krátká, aby se člověk dokonale naučil ovládat tak složitý stroj, jako je tank T-34. Je třeba tříleté prezenční služby!“ pronesl zvýšeným pískotem, jenže u vojáků, jichž se ta smrtelná prognóza už evidentně netýkala, nevzbudil žádoucí hrůzu; pouze jednomu lepákovi, připravenému ve dveřích kuchyně s mísou řízků, se rozklepaly ruce, takže mísu upustil. Přesto, když utichl rozruch kolem té nehody a řízky byly odneseny do kuchyně k otření vlhkým hadrem na podlahu, zapletl se Ďábel do bludného kruhu myšlenek: „Pracující lid,“ vřeštěl, „nahlédne brzy, že je třeba tříleté prezenční služby u tankové zbraně, a jeho vůle je svrchovaná. S nadšením půjdou uvědomělí branci na vojnu, s nadšením budou se učit osvojovat si bojovou techniku po celé tři roky. Najdou se i takoví, kteří nepůjdou s takovým nadšením, jak se sluší na vojáka lidově demokratické armády. Ale na takové dolehne tvrdá pěst lidu a přinutí je, aby nadšeně konali svou povinnost. A pokud je nepřinutí, pak je vojensky a chlapsky odstraní z naší lidově demokratické armády. A žádná škoda, neboť ti ostatní tím nadšeněji budou plnit rozkazy svých velitelů, a pokud by je neplnili, pracující lid si s nimi poradí. A pracující lid nahlédne brzy, že u zbraně tak náročné, jako je slavný tank T-34, je třeba tříleté… s nadšením půjdou… najdou se i takoví… přinutí… a pokud nepřinutí… odstraní, soudruzi!“

Těmi slovy, po několikerém opakování kolovrátku s nepatrnými variacemi, zakončil Malinkatý ďábel svou desetiminutovou hrozbu, štáb se uctivě roztleskal, z řad mužstva se k němu připojil rotný Maňas a četař Omámený. Do ukázněných projevů uznání rušivě zasáhl pouze hlas podnapilého četaře z povolání, který majorovy zlověstné hrozby doplnil dosti bučivým zvoláním: „Ať žije eseseser!“, a když ho četař ing. Krajta okřikl, aby mlčel, dodal ještě temným zahučením: „Ať žije náš veliký přítel a ochránce, náš vůdce a učitel, a náš milovaný osvoboditel a pokořitel nenáviděných okupantů, moudrý a veliký, dobrotivý a zvěčnělý, nenahraditelný generalissimus Josef Vissarionovič Stalin!“

V ačéstvu generalissimově udělal Líbezný obvyklou chybu: tou dobou však už, naštěstí pro něho, pobíhali sálem bažanti s vepřovými řízky a cinkot lžic to nevhodné přeřeknutí utopil. Cinkot lžic a cvakání příborů (s výjimkou rotného Maňase se jich užívalo pouze u důstojnického stolu) radostně sílil, trval a stoupal k dřevěnému stropu, na němž uprášené girlandy z papírových květin nepravidelně směřovaly k veliké rudé hvězdě na průčelní stěně. Z obou stran hvězdy bylo po obraze – vpravo prezident Zápotocký, vlevo generál Čepička –, oba v uniformách a opatřeni nečekaným množstvím řádů, oba vytrácejíce se elipsovitě směrem k rámu v neurčitou mlhovinu, jaké se kdysi používalo na kabinetních daguerrotypiích. Přímo doprostřed hvězdy nalepil četař Remunda portrét Stalina, shora i zdola poněkud přistřiženého, aby se do hvězdy vešel. Zesnulý prezident visel kvůli symetrii a hierarchii na šňůře pod hvězdou.

\* \* \*

Všechno, i ta chutná a radostná hostina, má však svůj konec. Příslušníci Sedmého tankového praporu zdolali hory řízků bez zakolísání: jenom krásná Janinka ďobala do svého jako vrabeček a gazelí oči tonuly v nekonečnu. Rotný, po pravdě řečeno, zradil povinnost milostného nechutenství: ale pravidla hry očí dodržel. Bylo mu líto tohoto konce, znamenal však pro něho zároveň svobodu, a rotný se dosud v relativitě života nevyznal. Neurčité přísliby Prahy dýchaly už zpovzdálí a krása paní nadporučíkové sváděla s nimi nerovný boj.

Z gastronomických požitků večera nic neměli ani oba političtí. I oni zobali do řízků jako ptáčci a nervózně pošilhávali po kapitánu Matkovi. Kapitán jedl; jenže ani on nebyl bezedný, nakonec si vzpomněl a po slabém říhnutí pronesl osudné; „Růžička, co bude s programem?“ A tak, s pocity mužů ubírajících se pod gilotinu, vstali nadporučík Růžička i poručík Hospodin a za necelou půlhodinu sehnali zbytky pěveckého kroužku. Umístili jej na prostranství mezi stoly a třesoucími se hlasy oznámili, že započne kulturně masový pořad na rozloučenou. Kroužek stál před hodovní tabulí, přímo proti Malinkatému ďáblovi, sršatý, pokecaný majonézou, a hned v první řadě vojín Bamza, podoben Adolfu Hitlerovi ve chvíli zvlášť agresivního pocitu árijství.

Tváře důstojníků vytvořily škálu od zuřivé nenávisti, šlehající z očí Malinkatému ďáblovi, přes velitelskou spokojenost v obličeji Matkově, přes usměvavou úzkost pekaře i číšníka až po lhostejný nezájem poručíka Grünlicha, jenž kravími pohyby čelistí zpracovával zbytky salátu v obrovské míse. Jednodenní sbor Sedmého praporu spustil čistě atonálním způsobem mnohohlasý Pochod tankistů, vzniklý ze známého Pochodu SNB nahrazením slov „bezpečnostní sbor“ v refrénu poněkud nelogickým, ale sluchu kapitána Matky milým „tankistickým sborem“.

Už sme zase doma zpátky  
ze slovenských velkých hor.  
S úsměvem se domů vrátil  
tankistický mladý sbor!

Tak pěla většina chóru, jenom skupina kolem četaře Krajty jako by opět zpívala cosi jiného, co naštěstí zaregistrovaly jen přecitlivělé uši poručíka Hospodina. Místo „domů vrátil“ se ve spleti mnohohlasu vnukala posluchačům slova „k děvkám vrátil“ – ale v hřmění chraptivých melodií to takticky zanikalo.

\* \* \*

Ať byly hudební hodnoty předvedeného jakékoliv, interpretace písně plně vyjádřila momentální pocity sboristů, a ti intenzitou svého zpěvu překonali jeho melodičnost i harmonii a dosáhli projevu dokonale vyrovnaného, jenž připomínal akustický efekt kongregace ortodoxních židů při šábesové pobožnosti. Malinkatý ďábel neměl naštěstí hudební sluch. Major Sádlo poslouchal a v závitech mozku, na místech, kde bylo slabě naznačeno centrum muzikálnosti, pojal podezření, že produkce sboru Sedmého tankového praporu přece jen nedosahuje úrovně reprezentačního divizního souboru Pěst lidu (kterému jeho členové soukromě říkali Pěst na oko a používali jej hlavně k nedělním vystoupením na posvícenských zábavách v okolních vesnicích). Skryl však nejistotu za pevnými tahy tváře, jejíž výraz hraničil s inteligencí, a když tonální martyrium skončilo, zdvořile zatleskal.

Do vyklizené prostory mezi stoly vstoupil rotný Maňas a pokusil se zatvářit nadšeně a poeticky. Zdařilo se mu to pouze v rámci možností, daných jeho vrozeně chlípnými pysky a epikurským břichem, značně zvětšeným dvouletou vojenskou činností převážně ideologickou. Zaujal hrdý postoj s palcem levé ruky za opaskem a s pravicí volně připravenou ke gestům, jimiž zamýšlel poemu zvýraznit. Pak spustil vlastní kreaci:

Jak slzí syn, když je mu odejíti  
do dálné ciziny a pryč z rodné hroudy,  
tak slzíme i my: čas vpřed se řítí,  
jdem dále sloužit vlasti mozkem, slovy, údy.

Na tomto místě vznikl v hledišti šum; někteří chápali výraz „úd“ ve smyslu, v němž ho rotný používal v jiném svém literárním díle, nazvaném Erotica, z něhož občas po večerce předčítal a které netiskl ani neposílal do soutěží. Ale rotný, nadán záviděníhodnou hroší kůží, nedal se vyvést z míry a přednes s klidem dokončil:

A kdyby zahřměla děla a miny,  
nechť rudá vlajka vzlétne nahoru!  
My smetem nepřítele pásy tankovými,  
my od Sedmého tankového praporu!

Tentokrát aplaudoval zejména kapitán Matka. Nebylo to z pohnutek ryze objektivních. Recitované dílo viselo už v jeho pracovně, zasklené četařem Remundou a opatřené věnováním Svému milovanému veliteli kpt. tank. Matkovi Václavovi za tvrdé a radostné chvíle u jeho útvaru – rtn. tank. Maňas Vlastimil. A kapitán, podlehnuv mužnému dojetí a neblahé neřesti velitelů držet projevy, zničil energickým úderem vidličky další kameninovou mísu a pronesl poslední řeč ze seriálu, jímž po celý rok obveseloval rozkladné živly svého praporu, sdružené kolem četaře ing. Krajty v exkluzivním tajném spolku Bieglerovi kadeti (podmínkou přijetí tam bylo akademické vzdělání, ukončené buď závěrečnými zkouškami, nebo poúnorovou prověrkou, a složení přijímací zkoušky ze znalosti díla Dobrý voják Švejk). S kapitánovým vystoupením spojovali jisté naděje i oba političtí, doufajíce, že se jejich představenému podaří říct nějakou takovou kravinu, v jejíž křiklavosti by úroveň večírku zanikla.

Kapitán však jejich očekávání zklamal a promluvil nezvykle stručně a inteligentně:

„Soudruzi!“ řekl. „Právě v předvečer vašeho večírku přišla radostná zpráva. Jeden ze spojených států amerických, Ecuados, vystoupil z Americké unie. Tak, soudruzi! Tábor imperialismu se hroutí. Rozpad USA započal. Rozpory, které narůstají uvnitř tábora imperialismu, ničí tábor imperialismu!“

Většinu vojínů ta ohromující novinka nezajímala a ze všech přítomných ji stejně dovedl uvést na pravou míru pouze svobodník dr. Mlejnek. Jako jediný pravidelný čtenář Obrany lidu si všiml nenápadné zprávy v dnešním vydání, podle níž Ekvádor vystoupil z jakési panamerické obchodní dohody, týkající se zužitkování želvího trusu. Ostatní příslušníci praporu, pokud byli důstojníky, pokládali však kapitánovo rozloučení s mužstvem za ideově velmi zdařilé, a major Sádlo se dokonce v duchu rozhodl, že informace použije při zítřejší štábní desetiminutovce.

\* \* \*

A program nezadržitelně pokračoval. Po (velmi) neúspěšném pokusu četaře Omámeného o zbojnický tanec, který se dle slov vojína Bamzy choreograficky shodoval s projevem šampióna tanečních zábav klubu Onany Boys ze Žižkova, došlo k předvedení aktovky rotného Maňase Pozor – nepřítel naslouchá! Bylo to vlastně symbolické drama: v každém případě hojně používalo symbolů. Svobodník Lakatoš vystoupil tu v jedné z hlavních rolí v lesklém černém gumáku, vypůjčeném od chemické čety, a v kloboučku se štětkou, staženém hluboko do čela (obojí všeobecně známý samoznak pro diverzi). Z opačné strany vyrazil proti němu rotný Maňas rozšoupnutým krokem a s květinou v knoflíkové dírce uniformy (symbol vycházky). Na půl cestě mezi oběma stoly mužstva a přímo před Malinkatým ďáblem vytáhl z kapsy zapalovač a pokoušel si zapálit. Přístroj sice zafungoval, ale protože symbolizoval zapalovač nefungující, přistoupil k rotnému ztrémovaný svobodník Lakatoš, třesoucími se prsty zlomil nejprve tři sirky, než se mu podařilo rotnému připálit předtím už zapalovačem zapálenou cigaretu, a nápadně přiškrceným hlasem prohodil:

„Tak čo, vojak, chutí? Chutí?“

Rotný Maňas odvětil stroze a profesionálně:

„Chutná.“

Pak se rozvinul dialog:

Špion: „Aj ja som bol na vojně.“

Rtn. Maňas (úsečně a chladně): „Tak?“

Špion: „Veru hej. Za prvej republiky. Vtedy bolo všetko iné.“

Rtn. Maňas: „To ano.“

Špion: „Vtedy som fasoval desať cigariet denne.“

Rtn. Maňas: „Ano?“

Špion: „Koľko vy teraz fasujete?“

Rtn. Maňas (obezřele): „Tolik, že mi to stačí.“

Špion: „A ste tuhý fajčiar?“

Rtn. Maňas: „Přijde na to, co nazvete silným kuřákem.“

Špion: „A – a – a –“

Rtn. Maňas (napovídá): „Vycházky!“

Špion: „A vychádzky – vychádzky – máváte ich dost?“

Rtn. Maňas: „Máme jich tolik, že nám to zcela vyhovuje.“

Špion: „To ja – ja –“

Rtn. Maňas (napovídá šeptem): „To já je míval každý den!“

Špion: „To ja som ich mával každý deň. Tak zbohom!“

Tím skončil svobodník Lakatoš rázně první část scénky. Podle scénáře byla sice podstatně delší, ale svobodník dál roli zapomněl. Usoudil však, že předvedené postačí, aby si divák utvořil představu nutnou k pochopení pointy, dotkl se prstem střechy kloboučku a s ulehčením zmizel. Pointu měla podtrhnout dívka v modré košili a (sovětsky) filmových tvarů, která se stydlivě přiblížila k rotnému Maňasovi. Rotný Maňas rozpřáhl ruce a zvolal:

„A vida! Márinka! Hleďme! Márinko, ty jsi svěží jako tank po údržbě!“

Rotný si značně zakládal na tom vojenském přirovnání; vymyslil si je však dávno před obsazením role a v posluchačstvu, vizuálně vnímajícím dívčiny tvary, vyvolala metafora hlučné veselí. Dívka se začervenala ještě víc a její „Jdi mi k šípku, ty lichotníku!“ nebylo skoro slyšet. Poněkud lépe už bylo slyšet další slova role: „A kde jsi byl, Honzíku, minulou neděli? Čekala jsem tě…“ Na ně rotný Maňas sdílně odpověděl: „Nemohl jsem přijít, Márinko, měl jsem stráž u muničního skladu, víš, tam v habřině, co je ten velký triangulační bod, který je vidět odsud z města, asi padesát metrů od božích muk směrem na západ.“

A to byla pointa rotného Maňase. Dívka z něho zázračně snadno vytáhla ještě podrobný popis úseků jednotlivých strážných i s dobou střídání, údaje o rozmístění jednotek v táboře, poplachový plán praporu, jména velitelů až po velitele divize, denní normy potravin, technické údaje o tankovém motoru, znění řádových nařízení o chování vojska na vycházce a datum narození ministra národní obrany, a potom mu vzorně svazácky vyčetla nedostatek bdělosti a ostražitosti. O tom, co hra symbolizuje, nemohl tedy mít nejmenší pochyby ani major Sádlo, jinak notoricky zaujatý proti jakékoliv nesrozumitelnosti v uměleckých dílech.

Oba političtí, pokukujíce po majorově bezvýrazné tváři, se mohli utleskat. Dívka, barvou v obličeji připomínající malinu, odběhla za hromového potlesku mužstva ke svým dvěma soudružkám a na prostranství vážně vstoupil četař Kobliha s kytarou a s desátníkem Pískalem, aby zazpívali několik „písní pro duo“.

Mezitím se baterie lahví na důstojnickém stole téměř z poloviny vyprázdnila a mužstvo mohlo vytáhnout zbytek svých ukrytých zdrojů a umístit jej viditelně před sebe. Úvodem k tomuto vývoji byl výbuch kapitána Matky, jenž po skončené aktovce udeřil halasně do stolu, junáckým krokem přistoupil k Maňasovi a se zvoláním „To se ti povedlo, ty kluku špekounská, špekounská!“ dal své masivní ruce dopadnout na roťákovo rameno. Pod tíhou takto materiálního projevu rotný sice poklesl v kolenou, ale zároveň se služebnicky zašklebil, čehož využili oba političtí, aby v třesoucích se rukou pozvedli číše a zvolali: „Ať žije soudruh kapitán!“ Připojil se k nim mečivý sopránek snaživého poručíka Hezkého a mlčky zvednuté poháry majora Sádla a Malinkatého ďábla, jakož i směsice nezřetelných a dost podezřelých zvolání z řad mužstva. Za ní, když už téměř umlkla, udělal dramatickou tečku opilý, avšak dobře slyšitelný hlas četaře z povolání Líbezného: „Ať žiju já!“ Naštěstí přesáhla již míra alkoholu požitého důstojníky míru jejich soudnosti a do cinkotu sklenic brnkly první akordy kytary četaře Koblihy. Duo, jež mělo být uměleckým vyvrcholením kulturně masového programu, nasadilo vážné obličeje a spustilo v tklivých terciích:

Dům – můj rodný dům –  
tam, kde bůvol a sob v prérii sní…

Oplzlý tenor četaře Koblihy tvořil zvláštní témbrový kontrast k vykleštěnému diskantu desátníka Pískala. Do nemožnosti prodlužovaná vyznění dlouhých not, provázená žbluňkavými akordy, nesla se nad rychle tichnoucím šumem mezi vojíny i důstojníky, vznášela se nad cigaretovým kouřem, nad výpary vín a likérů a nad hlavami tří přítomných politruků a stoupala k výšinám jídelny, odkud nehybně zíraly portréty, ověnčené bezbarvými ozdobami z krepového papíru. Krvavými písmeny tam rudě zářila zvláštní hesla:

KUPŘEDU ZA VYSOKOU IDEOVOST!

KUPŘEDU ZA VLAST!

ZPÁTKY NI KROK ZA SOCIALISMUS!

Dům – můj rodný dům –  
ostrov pohádek a sladkých snůůů…

zpíval desátník Pískal vysokou fistulkou, četař Kobliha odvážně zabíral do přibližně vyladěných strun a nitry shromážděných pohybovalo pohnutí. Sprostý nadporučík Kámen (stála před ním dobře využitá láhev chartreusky) dal se dokonce do breku, a jakmile píseň dozněla, počal výbušně tleskat. Duo mělo rozhodný úspěch, a dřív než mohl něco poznamenat Malinkatý ďábel, spustilo další píseň. Stejně jako v případě Pochodu SNB přizpůsobili si oba lidoví umělci poněkud text s ohledem na zbraň, u které sloužili, a to zcela bez ohledu na obsah díla, vzniklého v dílně textařů pro útvary Pohraniční stráže. Pod vlivem ohlasu prvního čísla prodlužovali dlouhé vokály ještě virtuózněji a podivné guturální zvuky, vkládané do slov tam, kde nedopatřením připadla krátká slabika na dlouhou notu, zvyšovaly hypnotické kouzlo songu. Baladická hypnóza se zmocňovala srdcí vojáků, nevyjímaje ani tvrdé srdce kapitánovo. A pěvci pěli:

Tahám, kde Vlhátavá  
tohók si prohórvavá,  
mlahády tahánkistá – há  
nahá straží stává.

V ruhůce sahámopál  
ohóstre hlehédi v dál,  
aháby klihýd a mí – hýr  
všehém nam uhůhlidál.

V sihýti uhůkladů  
zehém jak zaháhradů  
střehéži tahánkistá – há  
prohóti Zahápadů.

Jehého tvrrrrrrrda pěhést  
drrrrrrrti zrahádcu lést,  
čahásto muhůsi všá – hák  
druhůha k hrohóbu nést.

Přehésto ahále všák  
mlahády tahánkistá  
nehélka nehézradí – hý,  
jehénom zbyhýstři zrák.

Vihý, že přihýde čahás,  
kdyhý se vraháti zahás,  
sehé svým děhévčatké – hém  
prohóžit štěhésti jahás!

Zatroubily celé skupiny umazaných kapesníků, v porostu tváří se utvořily vlhké pěšinky. Nadporučík Růžička se v bouři jásotu nadšeně naklonil k majoru Sádlovi a prohodil, že naši vojáci mají srdce na pravém místě a vhodná písnička je dovede dojmout, stejně jako zas nakonec nějaká jiná je dovede nadchnout k nejvyšším metám a výkonům. Major Sádlo neodpověděl, protože již nevládl jazykem. Ale ani to nebylo třeba, neboť zpěváci se opět rozezpívali a nová píseň slibovala, že se zalíbí i Malinkatému ďáblovi. Ohlásili ji jako „lidovou píseň z Havaje proti imperialistům a vykořisťovatelům“, a poručík Hospodin vybuchl v spontánní potlesk, bohužel sólový, neboť většina diváků zachovala po úvodu nedůvěřivé mlče­ní. Přednesem protiimperialistické pokrokové písně překonali však crooneři všechny rekordy medovitosti:

Havaj, ty země písní,  
Havaj, proč tebe tísní  
dolááár…

Tak započala chmurná lidová balada a pokračovala:

Havajská krásko snědá,  
bankéř tvé tělo hledá  
a za svůj dolar skoupý  
tě koupííí…

V travnaté chýše stínu  
krev ztiší ve tvém klínu.  
Zapomeneš pro lásku  
na rasovou otázku…

Pádná ideová pointa rozehřála srdce poručíka Hospodina, který s úlevou zaznamenal, že po pregnantním dvojverší se Ďáblův obličej poněkud rozjasnil. Pěvci pokračovali s rostoucím zápalem:

Havaj, ty země květů,  
zpíváš celému světu  
o lásce, jež není.  
Dolar, ten všechno změnííí…

Slunce, palmové háje,  
láska, to jsou jen báje  
havajských kytár sněnííí…

V sále, kde by uslyšel dopadnout na zem sirku, rozlehly se vzlyky četaře z povolání Líbezného. Takový ohlas povzbudil duo k ještě soustředěnějšímu útoku na city vojsk, a Kobliha s Pískalem pěli dál v tklivých terciích:

Kanaki silný, snědý,  
není to naposledy,  
co ruka bílé paní  
tě zmámííí…

Až vyjde slunce rudé,  
milenkou tvojí bude,  
zapomeneš pro lásku  
na rasovou otázku…

Četař z povolání Líbezný už to nevydržel. Vstal, a shodiv ze stolu několik sklenic, vyvrávoral středem sálu ven na záchod, kvíleje hlasem smíšeným se slzami: „Maminkóóó, kup mi koníčkááá!“ Jeho hlas dozněl na chodbě venku a v sále se chýlila ke konci píseň lidového dua:

Havaj, ty země květů,  
lžeš lásku celému světu  
havajských kytár sněnííím…

Ještě prudký úder prstů přes struny a elegantní půlkruh, opsaný kytaristovou pravicí, končící v neurčitu, a dlouhý, vyznívající, poněkud rozladěný akord, sladký, medový… a potom zuřivý potlesk, volání slávy, cinkot sklenic, padání pod stůl, vylézání na stůl, řev, volání a brekot. Železný nadporučík Pinkas se zhroutil na desku hodovní tabule a jeho prořídlé vlasy odpluly po hladině rozlité whisky. Sprostý nadporučík Kámen objal Malinkatého ďábla a tím, že se mu mermomocí snažil vtisknout polibek, zabránil tomu poněkud také dojatému, ale přesto bdělému a ostražitému důstojníkovi kriticky promluvit. Janinka zachytila pohled rotného a lehounce pokynula hlavou směrem ke dveřím. Rotný se vytratil z místnosti. Na prostranství mezi stoly vběhlo narychlo zimprovizované kvarteto, povzbuzené úspěchem dua a stavem přítomných důstojníků, a ve složení četař ing. Krajta, četař ing. Vytáhlý, vojín Bamza a desátník Střevlíček spustilo vesele žalobnou melodii. Poručík Hospodin a nadporučík Růžička, téměř již ukolébaní v jistotu, strnuli, jako by je zasáhl blesk:

V roce jedenapadesát,  
kdy sem narukoval,  
ten chlap by ůž nemusel žít,  
co mě na vojnu vzál!

Koutkem oka spatřil poručík Hospodin, jak sebou Malinkatý ďábel v náručí nadporučíka Kamena začal prudce škubat. Druhým okem zahlédl, že kapitán Matka se vztyčil a bedlivě naslouchá. Kvarteto pělo:

Do Kobylce sem narůkoval,  
do města málehó,  
dyby tak míly pámbu dal  
a práštil dó něhó!

Kapitán Matka se neobyčejně energicky vymrštil ze židle, ale místo velitelského zásahu s chutí zařval:

„Tak chlapi, a teď tu naší, tu naší, tu bolševickou! Kámen – ke mně!“

Kupodivu, sprostý nadporučík Kámen, v plnění rozkazů obvykle laxní, povolil sevření a nechal polozadušeného Ďábla dutě dopadnout na sedadlo. V mžiku se oba důstojníci dali do zpěvu bojové písně:

My sme rudí bolševící,  
s kapitálem nehrajem!  
My to vždycky vyhrávali,  
my to vždycky vyhrávali,  
my to vždycky vyhrajem!

Na tomto místě přiblížil se k nim četař Kobliha s kytarou, a zachytiv povědomou melodii, počal ji loajálně doprovázet. Důstojníci se vzali kolem krku a přidali:

Říkají nám rudej teror,  
Gottwaldovi derviši.  
My jim za to postavíme,  
my jim za to postavíme  
šibenici nejvyšší!

Strženo vervou interpretace, připojilo se k nim i několik ožralých vojínů, a po chvíli nesměle, šilhajíce, i oba politrukové. Kouřem zněly závěrečné verše bojové písně, kterou však revoluční zpěvníky neuváděly:

Až nám soudruh Gottwald vydá  
k útoku rozkaz z Prahy,  
pak najednou všem buržoustum,  
pak najednou všem buržoustum  
poletěj dólu hlavy!

Většina přítomných byla již natolik rozjařena, že sbratřující účinek alkoholu otupil ostny třídní nenávisti a vystoupení štábu bylo přijato s potleskem. Ale kvarteto četaře ing. Krajty se nehodlalo dát přetrumfnout. Na revoluční píseň z doby předúnorové navázala jiná, jejíž text pocházel z doby po únoru:

Nám třída dělníků zbraň dala,  
teď stát s ní musim den co den.  
Už áby si jí zase vzála.  
Pak téprv budu spokojen! 

Byla to provokace a překvapivě probudila smysl pro důstojnickou čest u sprostého nadporučíka Kamena. Znovu uchopil kapitána Matku kolem krku, z druhé strany stiskl poručíka Hospodina, zadupal nohou v rajtce a spustil za doprovodu četaře Koblihy chmurný zpěv rázu fatalistického:

Až k nám přídou hoši z jůesej,  
tak nás na útvarech všechny voběsej!  
Tak nás na útvarech, na útvarech,  
na útvarech všechny voběsej!

Do toho vpadlo kvarteto četaře ing. Krajty optimistickým polkovým rytmem. K jeho refrénu se spontánně přidali tutti, pokud jim to stav dovoloval:

Když sme jeli na tu vojnu,  
zpívali sme vesele.  
To sme eště nevěděli,  
do jaký dem prdele – a!  
Vojná, vojná – vojna neni kojná!  
Vojná, vojná – vojna neni kojná!  
Vojná, vojná – vojna neni kojná!

A tehdy se stalo něco hrozného. Sálem zazněl ostrý třesk pistole, všichni rázem zmlkli a strnuli. Na stole důstojníků stál Malinkatý ďábel a držel v ruce kouřící revolver. V rohu místnosti se snášel obláček prachu z omítky, kde se kulka zabodla do stropu, a padal zvolna na hlavy vyburcovaných zpěváků. Ďábel využil ticha, zamával pistolí a zaječel:

„Vojáci! Okamžitě se rozejděte do svých ubikací!“

Udělal dramatickou pauzu. Dramatickou pauzu porušilo po chvíli hučení, které se pomalu zvedalo a zvedalo. Malinkatý ďábel se proto rychle rozječel znova:

„Nestrpím, aby tu byla urážena dělnická třída, naše vlast a naše lidově demokratická armáda! Zdá se, že vám dva roky politického školení, soudruzi, nestačily! Takhle jste plnil svoje povinnosti, soudruhu nadporučíku?“ obrátil se na Růžičku. Politruk realisticky zezelenal a pokusily se o něj mdloby.

„Takhle si vážíte vymožeností, které vám dal náš lidově demokratický stát, soudruzi?“ obrátil se Ďábel na shromáždění. „Tohle má být večírek na rozloučenou s nejčestnější povinností lidově demokratického občana? Pěkně jste se vybarvili, soudruzi! Chováte se jako banda nejzavilejších reakcionářů!“

Hučení v sále zarezonovalo. Z davu vystoupil rotný Soudek s lahví v ruce a oslovil hrozivě majora:

„Co tu plkáš, skrčku? Kdo je u tebe reakcionář?“

Majorek zařičel:

„Zítra se budete hlásit u svého velitele!“ zarazil se a opravil: „U velitele divize! A vy taky, soudruhu kapitáne!“ obrátil se k Matkovi. Matka srazil paty a řekl tupě:

„Provedu!“

„A teď rozchod!“ zaječel Ďábel. Zdvihl se orkán hlasů, mezi nimi opět silně vynikl hlas rotného Soudka:

„Vyhoďte ho!“ volal ten hlas nabádavě.

„Prožeňte mu šunky!“ ozval se drze vojín Bamza. Hlasy sílily, divočely a kolem majorka se stáhl nebezpečný kruh. Poručík Hospodin a nadporučík Růžička, oba smrtelně bledí a fosforeskujíce, pokusili se Ďábla zaštítit vlastními těly.

Ale Malinkatý ďábel nepočkal na hrdinnou smrt. Zahrozil jenom pěstičkou, zvolal do řevu blížící se tlupy: „Následky si přičtěte sami!“, rychle se otočil a vyběhl chodbou do tmavé noci. Netušil, že se tím vrhá do náruče nelítostného osudu.

\* \* \*

Když se rotný ocitl venku na nočním vzduchu, přešel rychle asfaltovou cestu a stoupl si do stínu košatého stromu, jenž stál na druhé straně u vchodu na sportovní gorodek. Na nebi měňavě světélkovaly hvězdy i chuchvalce vzdálených mlhovin, jako by v inkoustovém moři plovaly jiskřící sépie. Ty hvězdy hleděly dolů, na vojenský tábor Kobylec, na koruny kaštanů, které (definitivně) posledními listy tiše šustily v nočním větříku, na síť asfaltových cest, rozbíhajících se z tábora všemi směry. U každé z nich, někde na konci, stála stráž a nepustila nikoho dál, ačkoliv jí bylo jedno, kam a proč jde, ačkoliv pro ni za ni mohl donekonečna pokračovat v cestě; ale měla rozkaz, rozkazem byla změněna v androida. Hvězdy hleděly také na mlčící tělocvičný gorodek, na doskočiště z bílého písku a na vysokou dřevěnou konstrukci pro parašutistické skoky do hloubky. Z oken jídelny se linula zmatená směsice hlasů, úryvky zpěvu, exploze smíchu. Rotný se opřel o dřevěnou stěnu boudy na nářadí a zadíval se ke vchodu do jídelny, který se černě rýsoval v obílené zdi.

Najednou se dívka objevila v tom černém obdélníku. Bílá zář nebe smíšená s tmou noci zalila jí obličej, stekla po černých šatech. Na ňadrech prudce zazářila sytě zelená slza a zase zhasla. Dívka se rozhlédla a smaragdová slza na jejích šatech opět vzplanula a zhasla, vzplanula, zhasla.

Pak vykročila do plného světla noci na asfaltovou cestu, zarazila se, znova se zmateně rozhlédla na všechny strany. Několik kroků, pohyb, jako by někdo v té tmavé noci zašeptal oblíbený verš z rotného lyrického zásobníku o krásné věci, radosti navěky, a paní nadporučíková momentálně zvítězila nad vůní civilu a lákáním Prahy; a v rotném jako by se zdvihla nějaká stavidla a vypustila nahromaděnou řeku žalu nad nesplnitelností touhy, nad neuspokojením splněné touhy, nad tou špatnou organizací života.

„Janinko!“ zavolal tiše.

Rozběhla se přes cestu a přitiskla se k němu. Viděl jí zblízka do tváře.

„Daníčku!“ zašeptala. Políbil ji. Jiskra ve smaragdu zhasla, protože na ni padl jeho stín.

„Pojď,“ vzal ji za ruku. Vešli na gorodek a zůstali stát na okraji doskočiště. Dívka se k němu tiskla, ale nic neříkala, a rotný cítil potřebu mluvit. Jenže ve stínu kůlny na nářadí, pod šplhacími lany, která visela jako oprátky obrovské šibenice, na něho padla tíseň.

„Pojď, Jano,“ řekl. „Vylezem si nahoru, jo?“

Pohlédla k nebi, usmála se.

„Copak sme vopice, pane doktore?“

Byl to žalostný pokus o ironii, příslušnou zanášivé důstojnické paničce. Nevyšel. Janince se zlomil hlas. „Himl,“ řekla. „Tak jo. Tak lez. Lez, Daníčku. A podáš mi ruku. Bude to krásný a těsně pod hvězdičkama.“

Rotný si dal záležet a mrštně se vyšvihl na první ráhno gigantického žebříku, bylo ve výši její hlavy, a sáhl pro ni. Chytila se ho za ruku, druhou rukou se opřela o ráhno a zkusila vyskočit.

„Počkej,“ řekla. „Sundám si punčochy.“

Hleděl na ni. Otočila se, vyhrnula si sukni, nejdřív na jedné, pak na druhé straně. Ta liturgie v něm probudila trýznivý vojenský hlad; dva šedavé obláčky kouře dopadly na bílý písek a ona se vydrápala k němu, bílá kolínka zasvítila jako hvězdy stoupající ze země a pak už rychle šplhali vzhůru po dřevěném lešení.

Vysoko nahoře bylo skoro ticho. Cesty za budovami kolem gorodku se klikatily jako na mapě, pod světélkujícími sépiemi se na obzoru černal Okrouhlický vrch, dějiště slavných tankových bitev; a vítr lehce vál, mrazil na tvářích. Paní nadporučíková si sedla na sukovitém ráhnu blízko k rotnému, zkřížila bosé nohy, visely ve vzduchu, houpaly se, mířily něžnými prsty na bílé doskočiště, svítily v nočním vzduchu jako dva majáčky na pobřeží spánku.

„Tak pozejtří,“ řekla.

„No.“

„A pak se už neuvidíme.“

„Ale ano,“ řekl. „Sejdeme se v Praze. Budeš přece moct přijet.“

„Já nevim.“

„Proč bys nemohla? Tvůj muž má pořád službu. Ani to nebude vědět, žes nebyla doma. Můžeš jet ráno rychlíkem –“

„Proč ses tu vůbec vobjevoval?“ přerušila ho najednou zoufale.

„Vobjevoval? Proč? Jak to myslíš?“

„Proč ses, hergot, vobjevoval v mym životě?“ řekla nešťastně a dívala se přes tábor pryč, k černé mase Okrouhlického vrchu, ale o hodně dál, přes hlídky podupávající nocí, za hranice jejího ztraceného světa jménem Kobylec. „Byl tady Vašek a kasino a oficíři a kino třikrát tejdně a malej a byt v novostavbě a votrava a pusto a v noci na střelnici tanky a střely krásně svítily a lítaly a všechno bylo hrozně pitomý, ale všechno bylo hrozně v pořádku. A ty si do toho přídeš. Bože, proč?“

„Janinko,“ řekl. „Nebuď smutná. Je to v pořádku takhle, jak to je. Teď to je teprve v pořádku.“

„Co je v pořádku? Že je mi už Vašek úplně fuk, to je v pořádku? Že mi teď všichni roťáci, který byli, než si přišel, a budou, až vodejdeš, sou taky fuk? Že mi bude něco scházet? A vo moc víc, než mi kdy scházelo? Danielku – to je v pořádku?“

„Ale no tak –“

„Já vim,“ řekla. „Sem samozřejmě hysterická ženská. Pitomá důstojnická panička, vo který se toho asi dost povídá, že?“

„Ale –“

„Ne, ne, mlč, mlč, drž tu svou pěknou, milou, zlou pusu. Nebudeš mi nic vykládat. Já to vim. A ty to moc dobře víš taky. A já ti vidim na nose, jak to podepisuješ.“

„Nic nepodepisuju, Jano,“ řekl, zachvácen pošetilou vášní. „Miluju tě. Strašně. Seš pro mě víc než co jinýho na světě. Ujeď se mnou, Janinko!“

Dívka strašně zesmutněla. „Kam, ty trumbero,“ řekla temně. „Někam do nějakýho pitomýho podnájmu v Praze, co? Abys vodtamtud za chvíli utíkal, až by se za tebou kouřilo, abys nemusel mít pořád na vočích tu pitomou pani nadporučíkovou Pinkasovou –“

„Ale Jano –“

„– která tě tak strašně milovala, a přitom tak málo, že se ti pověsila na krk.“

Z parašutistické konstrukce padaly slzičky, jedna za druhou, a rotný vytáhl kapesník. Zabručel.

„Strašně!“ pravila dívka zoufalým hlasem. „Strašně, strašně, strašně tě miluju, Danny. Nevim, co to je, proč sem takhle pitomá ženská, proč tě tak miluju, já – dyž sem měla pět roťáků před tebou, vážně, a mám chlapa tankistu a všechno, strašně, strašně, strašně, Danny –“

„Tak se rozveď, Jani,“ řekl podvodnicky a náhle sám uslyšel, jaký je to podfuk, jeho hlas. A ona slzavě vybuchla:

„Neříkej to, Danny, prosim tě. Miluju tě, ale nic neumim, ani knížky mě nebavěj, vůbec – ale miluju tě. Strašně. Ach Danielku, nevodjížděj! Zůstaň se mnou!“

„S tebou?“ řekl bezmocně, a idiotsky ho napadlo, jestli snad nechce, aby se dal nalejt. Ztuhl.

„Ach, ty mi nerozumíš!“ zaúpěla Janinka ztrápeně. „Ty si úplně hloupej, pitomej chlap, ale já tě miluju. To řikám jen tak, abych pořád nemusela vopakovat, že tě miluju. Všechno, co ti řikám, každý slovo znamená v mojí řeči: Miluju tě. Víš to? Víš to, Danny?“

„Vim,“ řekl.

„Houby. Nevíš. To ti teprve pani nadporučíková, ta známá mrcha, ta potvora musela povědět. Ty seš úplně hloupoučkej, pitomoučkej, dušičko. Ty by ses musel tolik, tolik naučit. Ale naučí tě to někdo, Danny? Řekni! Naučí tě to někdo?“

„Co, Janinko?“

„Ach –“ řekla. „Já bych – chtěla – já chci – ale ne,“ řekla, seděla skoro sama, ztracená nad vojenským výcvikovým táborem Kobylec, po tvářích jí tekly slzy nešťastného sentimentu. „Hlouposti. Pitomosti,“ říkala. „Blbosti. Ne. Nechci nic. Takhle je to všechno v pořádku. Takhle je to všechno blbě udělaný a nikdo nemá právo se na něco ptát. Prostě to tu tak je. No. Je to tak. Ať dělám, co dělám. Pojď, Danny,“ obrátila se k němu. „Proč tady vlastně sedíme? Těchhle hvězdiček si ještě užiju. Ale tebe si už neužiju. Pojď!“

Svezla se z ráhna dolů, šaty se jí napjaly přes břicho, přes klín, bílá kolínka opět zasvítila jako hvězdy. A to snad byla odpověď na všechno. Jediná odpověď, kterou uměla dát paní nadporučíková; Janinka; kterou kdokoliv uměl dát. Připadal si nesmírně hloupý, když slézal za ní. A dole spolu odešli do kůlny na tělocvičné nářadí, kde byla tma a hrubé žíněnky na pozemní akrobacii.

\* \* \*

Potom, až do dne, kdy příslušníci Sedmého tankového praporu odešli do civilu, se nestalo nic důležitého. Radost z té poslední a největší události jejich základní služby úplně zastínila záhadu, kterou marně vyšetřovalo OBZ, že major Borovička, zvaný Malinkatý ďábel, se z večírku na rozloučenou vůbec nevrátil domů a tajemně zmizel, takže události, které se té noci zběhly v jídelně, zůstaly bez následků.

Ve světle faktů, které vyšly najevo až mnohem později, byla vlastně jedna okolnost důležitá. Jejími svědky byli však pouze rotný Smiřický a manželka jeho nadřízeného, náčelníka štábu. Ale rotný Smiřický byl už za horama a paní nadporučíková o tom pomlčela.

Když se tehdy pomilovala s rotným v kůlně na nářadí a potom spolu přecházeli asfaltovou cestu zpátky k jídelně, zaslechli temný pád, žuchnutí, a spatřili jakéhosi vojína – podle slov, která vzápětí pronesl, uhodl rotný, že je to vojín Bamza –, jak sedí na zemi a nohy mu mizí v nějaké díře.

„Do prdele,“ řekl vojín vztekle, „kurvy kuchařský! Eště jim tam někdo mezi ty hovna spadne!“

Poddůstojník a důstojníkova manželka couvli do stínu. Vojín vstal, sebral ze země prkno, zabručel: „Nechaj to votevřený, kurvy!“ a prknem otvor v zemi zakryl.

\* \* \*

Tento otvor byl otvorem odpadové žumpy, do níž se sléval obsah všech kanálů z celého tábora.

Teprve za mnoho dní, kdy už propuštěné vojíny dávno opustilo první opojení svobody a paní nadporučíková se večer co večer chodila před budovu praporu smutnýma očima dívat na nové služby, a kdy se dr. Daniel Smiřický už opět pídil po jakýchsi nesmyslných věcech a dokonale zapomněl na moudrá slova Janinčina, tehdy přijel k otvoru žumpy před kuchyní Sedmého tankového praporu speciální automobil, nazývaný v táboře technickým termínem „hovnocuc“. Jeho řidič sundal mohutnou pryžovou hadici, ústící do nádrže na karosérii, hodil ji do žumpy, zapnul motor sací pumpy, zapálil si cigaretu a s povděkem přijal čerstvě usmažený řízek, který mu přinesl přátelsky naladěný vrchní kuchař.

Přístroj klidně pracoval, najednou v něm však cosi zakloktalo a píst pumpy se zběsile roztočil naprázdno.

„Co ste tam hodili, chlapi?“ řekl řidič, položil nedojedený řízek na rám karosérie, zastavil motor a začal vytahovat hadici. „Něco mi ucpalo cuc.“

Kuchař mu přiskočil na pomoc a spojenými silami vytáhli těžkou hadici ven. V sacím otvoru vězel nějaký černý předmět. Když jej vyňali, zjistili, že je to vycházková důstojnická holínka nezvykle malých rozměrů.

Praha, jaro – zima 1954
