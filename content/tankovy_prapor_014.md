---
title: Bakchanálie
---

_Obrana lidu začala_ uveřejňovat úvodníky určené politickým pracovníkům a nadepsané _Za správné zhodnocení práce politických pracovníků_ či _Za morálně politickou pomoc vojínům a poddůstojníkům odcházejícím mimo činnou službu_ nebo konečně _Za získání záložníků za zemědělce_. Uvnitř tohoto oblíbeného listu objevovaly se články, v nichž vojíni n-tého útvaru nebo útvaru, kde je politickým pracovníkem poručík Jahoda, dojatě opěvovali ony dva krásné roky, strávené v chlapském kamarádství v naší lidově demokratické armádě, aby naši milí doma mohli klidně spát, teď ve chvíli, kdy se vracíme k plnění svých budovatelských úkolů a ke svým milým doma a na naše místo přicházejí jiní, mladší soudruzi. Ozval se i jakýsi lemoun, který ještě vojenskou službu nemohl ani nastoupit, protože čas rukování dosud nenadešel, ale který se už předem pokoušel udělat si oko a ujišťoval starší soudruhy, odcházející do plnění budovatelských úkolů, že uchopí jejich zbraň, aby mohli svoje budovatelské úkoly plnit v klidu, kdyby se nepřítel pokusil rušit klid naší krásné vlasti. Vojíni a poddůstojníci různých zbraní se slzavě loučili se svými puškami, tanky, děly, minomety, ženijním náčiním a jedovatými plyny v článcích tak přetékajících citem, že to svobodníka dr. Mlejnka pohnulo k podvrhu _Za prodloužení milované služby vlasti_, v němž se přimlouval za znovuzavedení tereziánské prezenční doby a který do redakce poslal pod pseudonymem vojína Pravomila Poslušného. Úvodník nevyšel, jenom vojín toho jména byl předvolán na OBZ a později, po propuštění do civilu, na sedm let uvězněn pro urážku lidově demokratického zřízení.

  

Úslužní vojíni, kteří si až do těchto posledních chvil nejšťastnější doby svého života uchovali respekt před náčelníky klubů a politickými pracovníky, naposled zdobili kulturně masové světnice a nástěnky útvarů hesly, v nichž podle pokynů politického oddělení jménem všech vojáků odcházejícího ročníku nabádali přicházející brance, aby kráčeli ve stopách slavného n-tého praporu za velkými výcvikovými tradicemi tohoto útvaru, a tváře vzorných vojínů, vypadající na fotografiích v tankových kuklách neobyčejně bojovně (kuklu ovšem za příplatek půjčoval fotograf Kulínský v Kobylci i příslušníkům jakýchkoliv jiných zbraní), byly lepeny na tabule cti, aby v přicházejících lemounech roznítily latentní pudy tankistického rváčství. Ačkoliv se to neříkalo ani na instruktážích politických pracovníků, počítalo se s tím, že většina lemounků zanechává po sobě v civilu dívku, a tak jednou z nejúčinnějších vzpruh jejich vojenské horlivosti bude slib této zakuklené fotografie. Když byl později poručíkem Hospodinem objeven Kulínského meloušek, byl i fotograf na deset let uvězněn, pro sabotování psychologické přípravy vojsk.

Nikdy, pokud se rotný Smiřický pamatoval, nebyla _Obrana lidu_ listem tak čteným – alespoň v kruzích intelektuálních poddůstojníků – jako v těchto dnech. Do tábora přijel pracovník Úřadu ochrany práce a v sále posádkového kina se konal velký náborový aktiv do dolů a těžkého průmyslu s kulturní vložkou. Vojíny tankové divize byl hojně navštíven. Ne tak ze zájmu o budovatelské možnosti, ale protože je už znudilo celodenní skrývání před důstojníky, kteří se ještě v poslední chvíli snažili využít jejich neplacené pracovní síly k zvelebení různých táborových i soukromých zařízení, což oni z lenosti i ze zásady (za pár tu budou bažanti) odmítali. Potloukali se raději od svítání do soumraku po lesích okolo tábora, schovávali se tam před důstojnickými pátračkami, v granátových jámách na tankodromu jedli salám nakradený v kuchyni a v obrovském stohu slámy poblíž pěšího cvičiště dlabali komůrky, kde souložili s četařkou Babinčákovou, jejími dvěma kolegyněmi a jednou svazačkou, kterou do tábora pašoval vojín Semerák mezi bandaskami v mlékařském voze.

I to se však po čase změnilo v námahu, a tak se masově dostavili na kulturně náborový aktiv. Bylo krásné odpoledne babího léta, otevřenými okny proudil dovnitř svěží vzduch a sliboval zdravý spánek. Někteří usnuli hned, ostatní úvodem vyslechli dlouhou řeč politruka divize majora Sádla, přečtenou z papírků a držící se úzkostlivě klasické volby slov i myšlenek morálně politické rétoriky, a potom projev, v němž pracovník Úřadu ochrany práce lákavými čísly načrtl budovatelské výhody hornictví a hutnictví. Aby bylo učiněno zadost kulturnosti náborového aktivu, následovala na závěr báseň zajištěná četařem Bivojem Balíkem z jeho nové sbírky. Ti, kdož dosud neusnuli, usadili se pohodlněji v křeslech a s nadějí, že i je navštíví osvěžující spánek, zaposlouchali se do prvních veršů poemy.

> _Dnes loučíme se s vámi všemi,  
> tanky, bajonety a miny.  
> Na prahu práce vítají nás ženy  
> růžemi krvavými.  
> Dva roky žili jsme jak bratři  
> a přísaháme: „Nezapomenem!“  
> Kus naší ocelové něhy i vám teď patří,  
> odnášíme ji v srdci svém  
> a přísaháme:_

Básník se nadýchl, aby přísaze mohl dodat patos, ale právě v té chvíli vpluly do sálu otevřenými okny vzdálené tóny jakési písně. Slova ani melodii nebylo zprvu možno rozeznat.

> _kdyby bylo třeba_

pokračoval četař,

  

> _položit život za milovanou zem,  
> všichni jsme tu připraveni k boji,  
> připraven k boji i já tu jsem!_

A právě na toto kategorické tvrzení navázala slova písně, kterou sem večerní větřík zřetelně přivál:

> _Co ste, hasiči, co ste dělali,_

a zahnala přicházející spánek. Podnapilé hlasy zpívaly:

  

> _že ste nám ten pívo, pívo pívovárek  
> shořet nechali!_

Sálem zašumělo a tu a tam se k melodii přidalo polohlasné bručení. Neznámí madrigalisti venku pokračovali s chutí:

> _Ten pívovárek,_

pěli.

  

_Co živi budem, pevně ve svém srdci, přísahu svatou ochrání náš hněv!_ zvolal četař Balík a hlasy zvenčí k tomu poznamenaly:

> _I tu hospodu!_

_Pro šťastný život žít jsme připraveni!_ snažil se četař pěvce překřičet, ale jeho hlas zanikl v crescendovaném refrénu:

> __My staří mazáci_ –_

jehož zhoubnou magii se básník naposled pokusil neutralizovat zoufalým zvoláním:

  

Pro šťastný život dáme i svou krev!

Odhodlání však vyznělo naprázdno; mužský sbor za oknem, s korunou vysokých fistulek, udělal za ním vítěznou tečku:

> _– staří ulejváci  
> máme pít vodu!_

a sálem zabzučela polohlasá, ale plynule sílící repetice:

  

> _My staří mazáci, staří ulejváci  
> máme pít vodu!_

S ní na rtech se vojska počala drát ze sálu, aby v příští čtvrthodině naplnila všech pět hospod přilehlé vesnice až po horní mez jejich kapacity.

* * *

Okolo jedenácté hodiny večerní překročilo už procento alkoholu v krvi většiny hostů těch pěti hospod míru povolenou rozkazem zdravotního náčelníka armády a důstojnická hlídka v bráně, která zachycovala všechny nápadně hlučné nebo nezvykle tiché vojíny a posílala je pod eskortou příslušníků prvního ročníku do posádkového lazaretu na krevní zkoušku, měla mimořádně dobrý lov. Hůře se vedlo lítačce, snažící se zjednat značně narušený pořádek v hospodě U Jana Žižky z Trocnova. Byla přitom inzultována sprostým staršinou absolventem Benátem slovy: „Ty zasranej lampasáku, koukej se vodvalit, nebo ti jí cuknu, že se nevolízneš!“, a když se pokusila provinilého poddůstojníka zjistit, vytlačil ji dav z hospody a shodil ze schůdků do zabláceného příkopu před domem. V hospodě U anděla zjistila táž lítačka, sotva se očistila z bláta a s pravou tankistickou tvrdostí znovu nastoupila službu, nepřípustné obchodování vojáků s civilními osobami, jehož se dopustil četař Kobliha, když mu došly peníze. Aby mohl udržet krok se soudruhy v konzumaci alkoholu, prodal jakémusi civilistovi (byl to, jak se později zjistilo, okresní tajemník ČSM) svůj odznak vzorného tankisty za padesát korun a tu sumu hned vydal za láhev alkoholického nápoje zvaného „Čert“. V hospodě Na rychtě došlo k rvačce: vyvolal ji příslušník prvního ročníku, který v návalu zoufalství podlehl okamžitému pominutí smyslů z představy, že mu bude vykonávat čestnou občanskou povinnost ještě celý rok. Napadl svobodníka Lakatoše, jenž se mu pro toto neštěstí posmíval a tituloval ho lemounem a bažantem. Rvačka vyvrcholila soubojem na nože a jenom zákrok hostinského zabránil krveprolití.

  

Ideově amorálního vrcholu dosáhly však bakchanálie v zadní místnosti hostinského podniku U ježka s jabkem, obsazené z větší části poddůstojníky intelektuálního zaměření. Zde o půl dvanácté kolovala busta význačného státníka, obrácená dnem vzhůru a naplněná vínem, jež bylo za zpěvu písně funébrmaršového charakteru: „Ví to celá armáda a ví to každá četa: Kobylec je velká prdel světa!“, dopito přesně čtvrt hodiny před půlnocí. Pak byla busta s přimalovanými brýlemi postavena na své místo a optimisticky naladění poddůstojníci nastoupili kvapnou cestu k bráně, aby překročili hranice tábora v poslední vteřině před „padla“ povolené vycházky.

* * *

Brzký návrat k životnímu stavu, který se jim jevil jako siesta, předstihující Adamovy zlaté časy v ráji, oslavovali té noci také desátník Andělín Střevlíček a rotný Václav Soudek. Oslava nezůstala sice bez vlivu na jejich rovnovážné orgány, ale vojna naučila oba dubnové veterány tak dokonale ovládat nedokonalosti lidského těla, že se jim podařilo bez pohromy projít špalírem nepřátelsky zkoumavých očí u brány. Tam se shromáždila kohorta novopečených poručíků pod velením Malinkatého ďábla, jehož vřeštění se úderem půlnoci rozeznělo se zdvojenou silou. Vzdalujíce se od brány zahlédli ještě oba poddůstojníci, jak Ďábel staví do latě četaře ing. Krajtu a četaře ing. Vytáhlého, vydává jim rozkaz k otevření úst a usvědčujícímu dýchnutí, rozvřískává se, a jak potom dvojice uniformovaných intelektuálů v potupném průvodu jednoročního lemouna se samopalem obrací kroky na cestu k posádkovému lazaretu, té noci velmi silně zalidněnou.

  

Poddůstojníci Střevlíček a Soudek přidali do kroku a ponořili se do temných stínů, které na asfaltovou cestičku parkem vrhaly prořídlé koruny kaštanů. Vřískání Ďáblovo zaniklo brzy v hučení vzdáleného chorálu, zaléhajícího sem z budov Dvanáctého tankového pluku, jakož i v pronikavém zpěvu několika osamělých hlasů v parku, kterým nápoje přidaly na intenzitě, co jim ubraly na intonační čistotě. Z vesnice dosud zněl rytmus dupavé polky v tanečním sále U Vejvodů a všechno se to mísilo se suchým šelestem posledních listů v korunách.

Pohyboval jimi půlnoční vánek a oba poddůstojníci měli povznášející pocit, jako by na perutích tohoto vánku přilétala k nim vůně dva a půl roku úpěnlivě vzývané svobody.

V temnotě bezměsíčné noci přešla kolem nich nezřetelná postava. Nevěnovali jí pozornost a spěchali dál, směrem ke kavalcům Sedmého tankového praporu. Ale vtom jim za zády zaskřípal vtíravý hlas:

„Soudruzi!“

Desátník Střevlíček se otočil.

„Co je?“

„Neumíte zdravit?“ zaznělo od rozmáznutého stínu ze tmy.

„Cože?“ zeptal se desátník Střevlíček s údivem.

„Neumíte zdravit?“

„Kdo řiká, že neumíme?“ pronesl rotný Soudek.

„Jak to se mnou mluvíte?“ zaznělo ze tmy.

„Hele, nevytahuj se,“ pravil rotný Soudek.

Postava k nim rázně přikročila a oslepilo je světlo kapesní svítilny.

„Zhasni to, kurva,“ řekl desátník Střevlíček.

„Ukažte mi průkazy!“ poručil hlas. Pod jeho ledovým příkrovem bylo cítit dychtivost. Kužel světla se vznesl vzhůru a jeho odlesk osvětlil zbrusu nové nárameníky s poručickými hvězdami.

„Hele ho, lemouna!“ řekl Soudek.

„Takovej bažant, a bude se štajfovat,“ řekl Střevlíček. „Takovej mladej má bejt už dávno v posteli.“

„Co si to dovolujete?“ vzkřikl poručík. Bylo to jedno z oněch nedočkavých individuí, které přemohla silná žádost uplatnit ne­dávno nabytou důstojnost, a dopustil se proto nebezpečné nepředloženosti, že s pedagogickým prcáním nepočkal na nováčky. „Co si to dovolujete?“ vzkřikl troufale. „Okamžitě mi ukážete svoje průkazy!“

„Leda ti naserem, kamaráde,“ řekl mu vlídně desátník Střevlíček, který jednak výborně ovládal potřebné partie z řádů, a jednak se v této noci, jež se hýbala vzpourou, cítil naprosto bezpečný.

Poručík učinil nejasný a neuvážený pokus zmocnit se desátníkovy legitimace násilím.

„Pracky pryč, kamaráde!“ vyzval ho veterán. „A nevobtěžuj nás. Sme na vojně vo ňákej ten tejden dýl než ty.“

„Okamžitě mě doveďte k svému veliteli!“ snažil se důstojník po­užít práva přiznaného mu řády.

„Poser si prsa!“ pravil rotný Soudek. Nato se oba poddůstojníci obrátili k odchodu.

Důstojník zůstal stát na asfaltové cestičce. Otřes, který zažil prá­vě ve chvíli, kdy se domníval vychutnávat první slasti prcání, ho téměř ochromil. Cítil svou bezmocnost, ale to jen ještě víc rozběsnilo velitelské vášně v jeho nitru. Vyrazil za vzdalujícími se postavami a brzy je dohonil.

„Heleho, von se vobtěžuje za náma,“ upozornil desátník Střevlíček svého soudruha.

„Okamžitě mě odveďte k svému veliteli!“ zaječel poručík, neboť na nic chytřejšího nepřipadl.

„Mám mu jednu ubalit?“ zeptal se desátník Střevlíček.

Zdálo se, že rotný Soudek se přikloní k tomuto způsobu pacifikace, ale najednou mu cosi v té noční tmě osvítilo mozek. Řekl:

„Čekaj! Když si soudruh poručík přeje, tak ho dovedem.“ Poručík se je pokusil předejít, ale cesta byla úzká. Dusal jim proto vytrvale v patách a začínalo mu být trapně. Pokaždé když zkusil vmáčknout se po okraji pěšinky před oba poddůstojníky, zahnul jeden nebo druhý stranou a poručík škobrtl a musel zůstat vzadu.

Odbočili na postranní pěšinku a ponořili se do naprosté tmy. Větší poddůstojník zašeptal něco menšímu.

„Nemyslete si, že utečete!“ řekl poručík, aby si dodal odvahy. Hned nato se lekl, protože větší poddůstojník se rázně zastavil a obrátil se k němu.

„Soudruhu poručíku,“ pravil nečekaně mírně. „Nic ve zlym. My sme to mysleli jenom jako legraci.“

Když se probral z leknutí, pravil poručík přísně:

„Ta legrace vás bude mrzet!“

„Ale soudruhu poručíku, přece byste nás nehlásil, dyž dem za tejden do civilu.“

„Slyšel jste rozkaz?“

„No slyšel.“

„Tak ho proveďte!“

Poddůstojníci se obrátili a dali se znovu na pochod.

„Soudruhu poručíku,“ ozval se po chvíli menší. „Vodpusťte nám to. My toho litujem. To je tim, že sme se krapet namazali.“

„Pohyb, pohyb!“ vyštěkl poručík. Sebevědomí se mu vrátilo a po přestálém šoku nyní tím lačněji vnímal pocit téměř ničím neomezené moci. Zdálo se mu, že přímo fyzicky cítí, jak si oba předměty jeho velitelské pravomoci, kráčející před ním, uvědomily dosah své drzosti a zdrceny tímto poznáním bezvýhradně se podvolují jeho vůli.

„Přece na nás nedáte hlášku!“ zabručel menší.

„Pohyb!“ pravil poručík tvrdě.

Šli chvíli po tmavé pěšině a pak se z křoví vyhoupla kalná žárovka, blikající nad zavřenými dveřmi ve stěně z neomítnutých červených cihel. Všechny budovy v táboře byly vystavěny z takových cihel a měly takové dveře. Žárovka vydávala světlo jen velmi slabé, takže tvar brány nebylo možno rozeznat a zbytek budovy se docela ztrácel ve tmě. Na dveřích visela závora, ale ta neřekla nic poručíku tank. Aloisi Vykypělovi, který před čtrnácti dny ukončil svá taktická, strategická i pedagogická studia a nyní v duchu už viděl rozkošný obrázek, jak oba drzí poddůstojníci stojí před dozorčím důstojníkem setniny a jak ten na základě jeho hlášení sepisuje protokol. Závora nevyburcovala jeho bdělost a ostražitost ani jeho deduktivní schopnosti; důstojníkův duch ovládla v té chvíli už zcela fantazie, stojící ve službách pudu po slasti. Nevšiml si ani, že malý desátník otvírá za zády rozložitého rotného primitivním paklíčem obrovský visací zámek, vykročil rázně do tmavého otvoru dveří a mechanicky vytáhl baterku, aby si posvítil. Hned nato projel slastně fantastickými představami pocit, že je zezadu uchopován, prudce strkán dopředu, že utíká po kluzké šikmé ploše, nemůže se zastavit, naopak, protože se rychle převažuje dopředu, musí rychle zvyšovat tempo, aby nabyl porušené rovnováhy, a pak vší silou naráží na nějaké pytle a ze tmy vidí prskat rozkošné malé ohňostroje.

Rotný Soudek s desátníkem Střevlíčkem, když byli pečlivě zasunuli závoru bramborového sklepa Desátého tankosamohybného pluku, který stál o samotě v odlehlé části parku a oba jej občas používali jako úkryt před různými pracemi, zajistili závoru visacím zámkem a vydali se nazpět k ubikacím Sedmého takového praporu.

* * *

Tu noc nestačila kapacita posádkového vězení zvládnout nával vojsk, která se domáhala noclehu s dekou, v řádech označovaného jako vězení po službě. Rotný, jenž opět konal službu vyváděče vězňů, byl nucen nacpat rozjařené trestance nejen do společné kobky, ale do všech cel vůbec.

  

Sám se usadil v místnosti vyváděče vězňů, kde na kavalci opět chrápal vojín Bamza a na dvorečku znovu zněly okované kroky strážného, vytáhl ze zásuvky stolu tlustý sešit, otevřel jej a se zalíbením se ponořil do četby.

Tento sešit obsahoval dílo, na němž pracoval již téměř rok a na které byl nesmírně hrd. Byl to vojensko-pedagogický spis a služební příručka, nesoucí titul _Buzerační příprava_ a podtitul _Rukojeť prcání pro důstojníky čs. branné moci_. Na prvním listě stálo motto: _Vojín bez humoru je žoldák – J. V. Stalin_, které si rotný vymyslel a umístil je v čelo knihy jako záštitu pro případ, že by se opus dostal do nepovolaných rukou důstojníka. Na dalším listě byl obsah; podle něho byla látka rozdělena na řadu oddílů; tak například jeden nesl název _Řvaní_, jiný _Prcání_ a opět jiný _Buzerace_. Každý se dále rozpadal na řadu kapitol a každá kapitola na několik paragrafů. Na konci bylo vždy – podle vzoru _Dějin VKS (b)_[10](#footnote-10775-10) _… – Stručné shrnutí_.

Rotný pročítal své dílo s láskou a kochal se sporými, ale výstižnými názvy kapitol. První, nadepsaná _Historický úvod: Vznik a vývoj řvaní_, slibovala poučení o _Gaiu Juliu Caesarovi a jeho významu pro klasickou teorii řvaní_ a další pak sledovaly zvolené téma v průběhu jednotlivých historických epoch, všímajíce si podrobně _Řvaní ve vojštích feudálních pánů_, se zvláštním pododdílem o _Řvaní na námezdné žoldnéře_, dále _Řvaní v kapitalistických armádách_ a konečně _Řvaní v Rudé a v naší lidově demokratické armádě_. Následovala část analytická, rozebírající _Druhy řvaní_, kde zvlášť mnoho místa bylo věnováno _Řvaní v kostelích_, s podkapitolami o řvaní v kostelích _katolických, protestantských, pravoslavných (se zvláštním přihlédnutím k mírovým snahám pravoslavné církve), v synagogách (se zvláštním přihlédnutím k reakční podstatě sionismu)_, a nakonec pro úplnost i o _Řvaní v ateistických modlitebnách_.

Dále byla úvaha _Marx – Engels – Lenin – Stalin o řvaní_, proložená četnými zcela neznámými citáty, programový článek _Sovětské řva­ní – náš vzor_, právně filozofické pojednání _Dialektika řvaní: Je možno řvát na nadřízené? Následky téhož_ a na závěr stručné shrnutí s posláním _Za dosažení lepších výsledků ve řvaní_.

I jiné oddíly spisu byly podnětné, zejména esej o _Prcání_, rozebírající mimo jiné různé problémy _Prcání vojínek, poddůstojnic a důstojnic_, a otázky obzvlášť komplikovaného _Prcání služebních zvířat_. Historicky byla stať dobře fundovaná (_Hannibal a úpadek prcání v kartaginských armádách_), třídní přístup k látce byl vesměs správný (_Spartakus – otec demokratizace prcání_), ideová stránka na výši (_Buzerace – nástroj míru_) a šíře probíraného svědčila o značné auto­rově erudici (_Psychologický přístup k prcání_), hlubokých osob­ních zkušenostech (_Buzerování mimo meze řádů, se stručným návodem, jak tytéž obejíti_) a při vší přísné vědeckosti i o silném praktickém smyslu (_Rady k snadnému získání odznaku Vzorného buzerátora_).

Rotný ještě chvíli listoval v sešitě, sem tam něco poopravil, připsal nebo vylepšil, ale brzo ho zmohla únava. Lehl si na kavalec u protější stěny a usnul. Zdálo se mu, že je důstojníky, chovajícími se přesně dle ducha jeho spisu, vlečen před polní soud a tam pak na základě zabavené _Rukojeti_ odsouzen k smrti pro hrubé vyzrazování vojenských tajemství.

* * *

V hlavní kobce vězení, kde dávno zhasli zaprášenou lucernu u stropu a drželi černou hodinku, padla zatím na mužstvo, rozložené po dřevěných pryčnách podél stěn, sentimentální nálada.

  

„Dva a půl roku, pánové!“ pronesl vyčítavě četař Vomakal a hluboce vzdychl.

„Za co tě zašili, Bohouši?“ ozval se hlas z šera.

„Asi za to samý, za co tebe, vole,“ pravil četař Vomakal. „Vožral sem se, vole, u Václava.“

„Jak si to moh udělat, Bohouši!“ řekl hlas svobodníka dr. Mlejnka.

„Vole, ty by ses byl taky, vole, vožral,“ pravil četař Vomakal, „dybys tu byl smrděl, vole, dva a půl roku, vole, jako já.“

„Chápu tě,“ řekl svobodník dr. Mlejnek. Nebyl dubňák a na vojnu se, vzdor své srdeční vadě, dostal jen nešťastnou náhodou. Ta ovšem způsobila, že zatrpkl víc, než je u vojáků normální. Správně předpokládaje, že jeho kádrový materiál není příliš doporučující, rozhodl se alespoň udělat na odvodní komisi dobrý dojem pokrokovým pozdravem „Čest práci!“. Netušil, že předsedou komise je bývalý majitel velmi výnosné gynekologické praxe, únorovými událostmi přidělený středisku v Praze XII, a ten že se dohodl se svým přísedícím, mladým doktorem z dobré buržoazní rodiny, na podivuhodném odvodním klíči. Výrok „schopen“ nebo „neschopen“ se měl podle této dohody řídit právě pozdravem, jehož předstupující branec použije. Za „Čest práci!“ byl zkoumaný kvalifikován jako „schopen bez vady“, zatímco nejasné zamumlání, používané bázlivci, jimž pozdrav pokrokový nešel z huby a na reakční si netroufali, zapříčiňovalo označení „schopen služby beze zbraně“. Konečně křesťanské a buržoazní salutace jako „Dobrý den“, nebo dokonce „Pochválen Pán Ježíš Kristus“ vynesly kvalifikaci „vojenské služby neschopen“. Ubožák dr. Mlejnek, kterému se právě taktak podařilo proklouznout úskalím závěrečných zkoušek z podrobné znalosti _Dějin VKS (b)_, jímž vědecky vyvrcholila jeho právnická studia, měl ovšem, pokud jde o pozdravy, zkušenosti právě opačné, a stal se tak strůjcem vlastního neštěstí. Proto také nyní, kdy neštěstí končilo, snesl bez urážky vyčítavou poznámku dubnového četaře Vomakala:

„Vole, seš proti nám, vole, úplnej lemoun!“

Četař Vomakal se obrátil na četaře Hlada a řekl:

„Vole, nemáš, vole, cigaretu?“

„Nemám. Došly mi prachy.“

„Tys je taky prochlastal, vole, že, vole?“ zaradoval se četař Vomakal. „Vole, naval cigarety, vole!“ nařídil rotnému Soudkovi, veliteli tanku, kde byl řidičem, a poděkoval za ochotné navalení stručně a po vojensku:

„Díky, vole.“

V místnosti zavládlo mlčení.

„Dva a půl roku, pánové!“ pronesl potom do ticha četař Mácha, politruk. Byl zde uvězněn za urážku nadporučíka Kohna, jemuž jako dozorčí kuchyně místo obvyklého řízku podstrčil k ukradení hadr na utírání podlahy, obalený strouhankou a do zlatova opečený, za což dostal tři dny po službě. Teď tu ležel a sentimentálně se rozcitlivoval:

„Dva a půl roku, pánové! Jak sme to mohli vydržet?“

„Veru hej,“ ozval se svobodník Lakatoš. „Ako je možné, že sme tu nezosomárili?“

„Pamatuješ, vole, dyž sme, vole, měli vodkroucenej jeden tejden, vole? A teďka, vole, máme už jenom tejden, vole, k vodkroucení,“ pravil psychologicky výstižně četař Vomakal.

„Dva a půl roku, pánové, a to celý v prdeli!“ pronesl s důrazem četař Mácha.

„V prdeli?“ zaskřípěl hlas četaře ing. Krajty. „V prdeli, hošíci? Znáte pohádku Vo tajemný prdeli?“

„Ne!“ zahučelo několik hlasů.

„Vypravuj, vole!“ vybídl ho četař Vomakal.

Četař Krajta si zapálil a pohodlně se opřel o skrčené nohy vojína ležícího za ním. Byl to inženýr chemie a u Sedmého tankového praporu proslul jako neoficiální lidový vyprávěč (oficiálním lidovým vyprávěčem byl rotný Maňas) a jako organizátor takzvaných duchových nebo explozivních hrátek. Tato forma masové činnosti dosáhla rozkvětu zejména za dlouhých nedělních odpolední v tan­kové škole první zimu jejich prezenční služby. Byla to zábava v podstatě pyrotechnická a spočívala v konání zajímavých pokusů s onou částí nestrávené potravy v útrobách žáků tankové školy, jež se změnila v plynné skupenství a na vzduchu zapálena hořela jasným plamenem. V ubikacích mužstva, které dle sovětského vzoru (vypracovaného pro posádky v hlubinách tajgy) nedostalo celé měsíce vycházku, se v neděli odpoledne zhasínalo za tím účelem hned po setmění; vojáci zaujali polohu vleže na břiše a na povel „Pal!“, který si ti, kdož byli schopni pálit, sami vydávali, přikládal četař (tehdy ještě vojín) Krajta rozžehnutou zápalku do co nejtěsnější blízkosti jejich řitního otvoru. Vyšlehující blesky nápadně připomínaly kanonádu v předvečer Dne vítězství a účastníci pokusů, aby dosáhli plamene co nejdelšího a nejjasnějšího, oddávali se obyčejně odpoledne před setměním nezřízenému požívání teplého chleba, cibule a česneku, který nakradli v školní kuchyni. Na plánu činnosti PO politického oddělení objevovala se tato zábava jako _Organizované volno_ a v dojemném vylíčení _Tankistické neděle_ z pera (tehdy) vojína Maňase, které otiskla _Obrana lidu_, nebylo o ní zmínky.

Nyní tedy četař ing. Krajta natáhl nohy na dřevěné pryčně před sebe a začal příjemně povrzávajícím hlasem vyprávět pohádku _O tajemné prdeli_.

„Bylo nebylo,“ spustil. „Zemská osa se za těch deset tisíc let, které ten čas dělily od našeho letopočtu, nahnula, a tak večery byly dlouhé, temné a nudné. Babička shromažďovala okolo sebe svá vnoučátka a vnoučátka prosívala: ‚Babičko, babičko, vypravuj nám pohádku!‘ ‚Inu a keroupak, keroupak, děti?‘ tázávala se babička a vnoučátka odpovídala: ‚Tu o té tajemné prdýlce, babičko, tu o prdýlce!‘ ‚Tak o prdýlce, o prdýlce,‘ pokyvovala hlavou babička. ‚Ale ona to vlastně byla tuze velikánská prdýlka, takže to ani nebyla prdýlka, ale –‘ ‚Prdel!‘ volala dítka radostně. ‚Tajemná prdel! Vypravuj, vypravuj, babičko!‘ A tu si babička přitáhla loktuši a dala se do vyprávění.

‚Bylo nebylo. Bylo to už hrozitánsky dávno, dyž eště lidi sami neuměli myslet ani mluvit a museli čekat, až si přečtou takový velikánský plachty, noviny jim řikali. A dyž si je přečetli, tak teprve pak začali mluvit a řikat jeden druhýmu, co stálo v těch novinách. A dyž náhodou někdo řikal druhýmu něco, co v těch novinách nestálo, tak se voba votáčeli a koukali, esli je někdo neposlouchá. A kerej nikdy neřikal nic, co by v těch novinách nestálo, a to, co tam stálo, řikal hodně nahlas a furt a furt a furt, ten měl nejvíc takovejch malejch papírků, kerejm se řikalo prachy, i dyž to žádný prachy nebyly, ale papírky, a ty papírky vyměňoval za věci, co si pro ně tedkon v komunyzmu může každej dojít do skladu a vodnýst si je domu, jako sou buřty a televizory a ženský a jiný věci, podle toho, kolik těch papírků měl. A tehdá žili taky takový ubohý lidi, kerý skoro žádný ty papírky neměli a chodili voblíkaný v takovejch tlustejch zelenejch šatech, všech stejnejch, a na noc je zavírali do takovejch smutnejch domů a přes den museli pořád chodit v takovejch štrůdlech a jezdit v takovejch smradlavejch železnejch bednách, vodkaď vůbec nebylo vidět ven. A celý dni na ně takoví blbí chlapi se zlatejma hvězdičkama na ramenouch řvali a řvali a řvali, ale voni se nesměli vozvat, jenom museli klapat patama a řikat jedno jediný slovo ‚Provedu! Provedu! Provedu!‘, a dyž ty zlý, uřvaný lidi povodešli, tak říkali jiný slova, ale ty se nám v literatůře nedochovaly. A večír tyhle ubohý smutný lidi sedávali v cimrách, ze kterejch nesměli ven, a vzpomínali na svý milý a byli moc smutný.

A za tim městem, co tam bydleli a kde nebyly žádný jiný domy než ty smutný, tam byla taková velikánská hora, úplně holá. A kolem tý hory, každej měsíc dycky vo ouplňku, scházeli se všechny ty smutný lidi a čekali a čekali a čekali. A koukali, jak vyšel měsíc. A jak ten měsíc jako rybí voko vyšel, tak se dívali celý napatý, a měsíc šel pomalu po vobloze a svítil, a voni na něj koukali a celý se třásli, jak byli napatý. A dyž ten měsíc došel až nad tu horu, země se zachvěla a vevnitř to zarachotilo, a ta hora se rozestoupila a z ní se k nebi vystrčila veliká holá prdel. A ten měsíc v ouplňku spad rovnou do tý veliký prdele a ty smutný lidi spustili náramnej jásot a křik a všichni volali jako jeden muž, až se to po celym tom smutnym městě roz­lejhalo: ‚Zas jeden měsíc v prdeli!‘ A tak prdel se zase zatáhla zpátky do tý hory a ty smutný lidi vodešli zas do toho smutnýho města a byli zas smutný, až za měsíc zase přišli k tý hoře, dyž byl ouplněk, a zaseje se vobjevila ta veliká prdel a měsíc do ní spad a voni zaseje volali: ‚Zas jeden měsíc v prdeli!‘ a plakali radostí. A celkem, děti, se ta prdel z tý hory musela štyryadvacetkrát vynořit a štyryadvacet měsíců muselo do ní napadat, než ty smutný lidi mohli vodejít z toho smutnýho města a bejt už potom veselý.‘“

Pohádka skončila, zavládlo ticho.

„Jo,“ řekl dubnový četař Mácha. „Jenomže nám do tý prdele muselo těch měsíců napadat třicet.“

Vojíni se zachechtali. Četař ing. Krajta se natáhl k spánku. Někteří se ještě nějakou dobu bavili vyprávěním sprostých anekdot, ale včerejší večer je zmohl, usínali jeden po druhém.

A tak se zakrátko rozhostilo věznicí veliké a spravedlivé ticho, které rušil už jenom sytý hlas desátníka Mengeleho ze vzdálené kobky pro tři zostřené, jenž usínajícím soudruhům zpíval vojenskou baladu-ukolébavku.

> _Je pu-hustá noc  
> v tmavé cele černé.  
> Všechno vodešlo spát,  
> jenom Franta Gros né._

Ale i desátník zmlkl, usnul a toliko kroky strážného jim odměřovaly krásný čas těch posledních chvil před pádem do života.

[10](#footnote-10775-10-backlink) Všesvazová komunistická strana (bolševická). Pozn. red.
