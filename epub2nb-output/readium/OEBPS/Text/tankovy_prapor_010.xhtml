<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>tankovy_prapor-6</title>
		<link href="../Styles/tankovy_pr_idstyles.css" rel="stylesheet" type="text/css"/>
	</head>
	<body id="tankovy_prapor" xml:lang="cs-CZ">
		<div>
			<p id="toc_marker-4" class="MLP-uroven2-kapitola">Lekce z&#160;katolického náboženství</p>
			<p class="MLP-text-bez1radku">Po&#160;službě se rotný u&#160;velitele nehlásil. Táhlo ho to do Prahy, neboť na to poukazovala konstelace okolností: nadporučík Pinkas trávil (toho roku už třetí) víkend v&#160;kruhu rodinném, naproti tomu z&#160;vojenského tisku se dočetl, že v&#160;divizním kině n-té divize je dnes slavnostní večer na počest vítězů soutěže tvořivosti. Bylo tedy jasné, že vítěz této soutěže v&#160;oboru poezie nebude ten večer na propustce ani načerno u&#160;své manželky. A&#160;rotný, přes novou a&#160;zcela jinou poezii svítících střel, hvězd nad tankodromem a&#160;ložnice, odkud je na ně z&#160;okna vidět, nehodlal propást takovou příležitost k&#160;novému pokusu o&#160;manželskou věrnost té zvláštní dámy.</p>
			<p class="MLP-text">Aby se vyhnul případným komplikacím s&#160;kapitánem Matkou, použil obvyklé ilegální cesty, jíž se příslušníci Sedmého tankového praporu dostávali na svobodu. Hned z&#160;věznice odešel na půdu v&#160;budově praporu, kde byla šatna, navlékl se do vycházkové uniformy, zjistil si u&#160;služby, že velitel je na večeři, u&#160;staršiny si předčasně vyzvedl dovolenku, padělal na ní kapitánův podpis a&#160;zastavil se u&#160;svobodníka dr. Mlejnka, písaře praporu: ten paklíčem otevřel ocelovou skříňku s&#160;útvarovými razítky a&#160;jedním z&#160;nich potvrdil pravost falešného dokumentu. Pak rotný zmizel v&#160;houstnoucím šeru na cestě vedoucí mezi budovami kasáren k&#160;železniční stanici. Ale přestože byl vybaven tak dokonalým falsifikátem, přes bránu nešel. Volil méně nebezpečnou cestu přes parčík za hlavními lázněmi a&#160;dírou v&#160;plotě pod železničním náspem, přes potok a&#160;po mezi v&#160;polích, až dorazil na silnici do Kostelce. Tímto způsobem bezpečně opustil přísně střežený výcvikový prostor a&#160;vydal se pěšky do města, aby stihl rychlík do Prahy.</p>
			<p class="MLP-text">Byl už večer, setmělo se, naskákaly hvězdy, kolem rotného přejížděla nákladní auta z&#160;posádky. Mohl na některé kývnout, jistě by ho byli proti předpisu vzali, ale nechtělo se mu. Bylo dost času, měl náladu jít sám po silnici, která se příjemně táhla přes hřeben terénní vlny pod městem, na západ, ve směru, kde leželo město. Večer byl stejný jako nedávná noc se švestkami a&#160;tanky, voňavý a&#160;barevný jako večery babího léta každý rok po celých těch deset nebo patnáct let, co pro něho měly letní večery poetické kouzlo související s&#160;vývojem pohlavních žláz. Rozdíl oproti někdejším večerům byl v&#160;tom, že pomyšlení na úspěch u&#160;Janinky naplňovalo ho spíše než něžnými myšlenkami na ni čilou činorodostí, směřující k&#160;odstranění dosavadních neúspěchů u&#160;manželky básnického vítěze.</p>
			<p class="MLP-text">Když dorazil mezi první domy města, snesla se noc, a&#160;maloměstské ulice byly špatně osvětleny. Prošel městem, před hotelem U&#160;Jana Žižky z&#160;Trocnova stál džíp lítačky a&#160;vedle něho dva zkroušení a&#160;vystřízlivělí opilci v&#160;uniformě, jimž byly právě odebírány propustky poručíkem v&#160;nažehlené uniformě se vzorně složenými faldy. Desátník s&#160;páskou kontroly na rukávě stál skromně v&#160;pozadí a&#160;snažil se dát postiženým najevo, že za to nemůže. Poručík se samozřejmě pokusil dostat i&#160;rotného, ale zvadl, když všechna razítka, podpisy i&#160;kontrolní známku (rotný měl dvě; jednu ve skříňce u&#160;velitele, druhou stále při sobě) shledal v&#160;pořádku. Vyzval proto alespoň poddůstojníka, aby si upravil vázanku a&#160;utáhl opasek, a&#160;vrhl se do tmy slídit po jiné oběti.</p>
			<p class="MLP-text">Rotný tedy úspěšně odjel rychlíkem a&#160;v&#160;půl deváté už zvonil u&#160;dveří ženy, která se nazývala Ludmila Neumannová-Hertlová a&#160;které on a&#160;po něm jeho následovníci říkali Lizetka. Bydlela v&#160;menší rodinné vilce, kterou si její rodiče postavili v&#160;době světové krize. Na rotného zazvonění však přišel otevřít Ludmilin otec, jevištní mistr Národního divadla, a&#160;nevšimnuv si vojákova erotického úsměvu uvedl ho se slovy „Pojďte dál, pane Daniel, Liduška neni doma“ do přehřáté kuchyně. Tam seděla Ludmilina matka a&#160;poslouchala Svobodnou Evropu. Rádio protivně vrčelo a&#160;za mechanickým kuňkáním rušiče pípal vzdálený hlásek volajícího na poušti, jenž hlásil něco o&#160;neúspěších komunistů při kolektivizaci vesnice.</p>
			<p class="MLP-text">„Rukulíbám,“ pozdravil rotný a&#160;paní u&#160;rádia přívětivě pokynula hlavou. Zazářila zlatobílým chrupem na vojáka, který už dva roky ponoukal její dceru k&#160;cizoložství (byla sice z&#160;generace, která snad ještě věřila na platonické zbožňování, ale původem byla z&#160;pracujícího lidu, který nic takového nikdy nepěstoval), a&#160;pravila:</p>
			<p class="MLP-text">„Přijměte místo. Poslouchejte!“</p>
			<p class="MLP-text">Rotný usedl a&#160;poslouchal. Starý Hertl se natáhl na kanape pod oknem, založil svalnaté ruce pod hlavu a&#160;rovněž se zaposlouchal do nervy drásajícího rámusu, doprovázeného slabým hláskem v&#160;pozadí. Hlásek se chvílemi ztrácel, chvílemi opět sílil, téměř až k&#160;hranici srozumitelnosti. Rotný se z&#160;nudy zadíval na klec s&#160;vyděšeným kanárkem. „Potom komunisté sáhli k&#160;represáliím,“ oznamoval hlásek. „Který hospodář neodvedl komunistickým úřadům komunisty stanovenou kvótu&#160;–“ hlásek podlehl fejdinku, ale zato paní Hertlová kývla hlavou a&#160;řekla:</p>
			<p class="MLP-text">„Správně. Jako u&#160;našich!“ pohlédla na rotného a&#160;rotný souhlasně přikývl.</p>
			<p class="MLP-text">„Ano. Je to tak.“</p>
			<p class="MLP-text">Hlásek se už sice neozval, zato kuňkání zesílilo, až se šasi přijímače nebezpečně rozdrnčelo. Paní Hertlová zatočila regulátorem. Z&#160;pohovky se ozval pan Hertl:</p>
			<p class="MLP-text">„Svině komunistický!“</p>
			<p class="MLP-text">Kuňkání opět zesláblo a&#160;znovu se z&#160;něho oddělil hlásek:</p>
			<p class="MLP-text">„…nemohli nic dělat a&#160;byli bezbranní. Komunističtí popoháněči v&#160;kožených kabátech a&#160;s&#160;revolvery v&#160;kapsách objížděli vesnice na motocyklech a&#160;terorizovali…“ Vlna utekla.</p>
			<p class="MLP-text">„Mizerove! Lumpove!“ ozval se z&#160;kanape jevištní mistr. „Svinstvo,“ pravil rotný.</p>
			<p class="MLP-text">„Zrovna jako u&#160;nás,“ pravila paní Hertlová. V&#160;přijímači něco přeskočilo a&#160;hlas Svobodné Evropy mocně zahřímal po světnici:</p>
			<p class="MLP-text">„… šlo zabavené obilí? Šlo do <span class="MLP-znak-kurziva-11b">českých</span> pekáren? Byl z&#160;něho chleba pro <span class="MLP-znak-kurziva-11b">české</span> lidi? Nikoliv, milí posluchači doma. Z&#160;žita sklizeného na Hané, z&#160;pšenice, kterou v&#160;potu tváře vypěstoval český sedlák ze zlatého prutu země české, pekou si piroh soudruzi v&#160;sovětské Ázerbájdžánské republice…“</p>
			<p class="MLP-text">Zase něco cvaklo a&#160;superhet rozdrnčelo zběsilé kuňkání. Paní Hertlová otočila vypínačem. Ticho zarámoval rozhořčený výkřik z&#160;kanape:</p>
			<p class="MLP-text">„Do chřtánu jim to cpou, svině komunistický!“</p>
			<p class="MLP-text">Nad okraj stolu se vyhoupla tvář jevištního mistra, planoucí hně­vem, a&#160;upřela krví podlité oči na rotného.</p>
			<p class="MLP-text">„Kde to sme?“ zařvala. „Pane Daniel, kde to sme? Sem sme to dopracovali? Pro todle sme se dřeli? Řekněte, pane Daniel!“</p>
			<p class="MLP-text">„Je to pakáž,“ pravil jemně rotný.</p>
			<p class="MLP-text">„Zloději to sou!“ vzkřikla paní Hertlová. „Jenom kde koho vokrást, to uměj!“</p>
			<p class="MLP-text">„Pane Daniel!“ Mistrovu tvář pokryl výraz zoufalství. „Myslete, pane Daniel! Myslete! Todle sme chtěli? Pro todle sme dvacet let budovali stát? Pane Daniel? A&#160;to si řikáme kulturní národ?“</p>
			<p class="MLP-text">Zoufalství přešlo v&#160;zběsilou nenávist a&#160;ta mohutně zasálala mistrovi z&#160;očí. Upřel je na rotného, jako by z&#160;té pohromy, jež stihla dobře budovaný stát, obviňoval jeho. Rotný podotkl:</p>
			<p class="MLP-text">„Je to fakt.“</p>
			<p class="MLP-text">„Mlčte!“ zvolal jevištní mistr. „Vy víte hovno, pane Daniel! Vám ještě teklo mlíko po bradě! Ale já to vim! Já sem prodělal dvě vál­ky!“</p>
			<p class="MLP-text">„Za Hitlera bylo líp,“ pravila paní Hertlová. Mistr však chtěl svou nenávistí úplně ovládnout pole a&#160;okřikl i&#160;ji:</p>
			<p class="MLP-text">„Mlč! To sme kulturní národ? Pane Daniel? Kurvy sme! Zbabělci! Negramoti! Atom na nás, pane Daniel! To sme to dopracovali! Kde to sme? Řekněte! Kde to sme?“
„Je to fakt,“ opakoval rotný, neposkytnuv mu žádanou informaci.</p>
			<p class="MLP-text">„Ale toho budeme litovat,“ pokračoval mistr prorocky. „Všichni toho budeme litovat, jak tu sme, že sme vopustili tradice T. G. Masaryka! Protože všichni sme kurvy, pane Daniel! Já i&#160;vy! Všichni na tom máme svůj podíl viny! Kurvy sme, kurvy a&#160;nic než kurvy!“</p>
			<p class="MLP-text">„To sme,“ pravil rotný.</p>
			<p class="MLP-text">„Držte hubu, pane Daniel!“ Mistr příšerně nasupil obočí. „Všichni máme vinu! Todle sme udělali z&#160;národa Jana Husi, pane Daniel, a&#160;Jana Žižky z&#160;Trocnova! Takovýhle kurvy sme! Vodík na nás! Kobalt na nás!“</p>
			<p class="MLP-text">„To je pravda, národ zdegeneroval,“ pravila paní Hertlová. „Spu­stili sme se Boha a&#160;teď se můžeme jít klouzat.“ Vzdychla. „Dřív, dokud ještě kšeft patřil milostivý paní Pohlerový, každej si vydělal, a&#160;ještě měl látek, co chtěl. Milospani uměla pustit chlup, pro svoje lidi&#160;–“</p>
			<p class="MLP-text">„Slyšíte, pane Daniel?“ přerušil ji jevištní mistr.</p>
			<p class="MLP-text">Rotný kývl.</p>
			<p class="MLP-text">„A&#160;teď je to samá prohlídka v&#160;bytě, jesli člověk něco neukrad.“</p>
			<p class="MLP-text">„To je sprosťárna,“ řekl rotný.</p>
			<p class="MLP-text">„To je zločin! Pane Daniel!“ zařval mistr. „Ale počkejte! Až to praskne! Pak to bude hlava nehlava, přítel nepřítel! Co? řeknu: Ty že seš muj kamarád? řeknu. Byl si, ale už nejseš! Na lucernu s&#160;tebou, pane Daniel! Já sem křesťan, pane Daniel, ale bez výčitky, pane Daniel, bez výčitky pověsim každýho komouše, kerej mi padne do ruky! A&#160;já mám vo nich přehled, pane Daniel! Mám na starosti stranický známky v&#160;naší organizaci, mně se nikdo nebude moct zapřít! A&#160;bez milosti každýho, pane Daniel!“</p>
			<p class="MLP-text">„Nic jinýho si nezasloužej. Žádný slitování,“ pravila paní Hertlová.</p>
			<p class="MLP-text">„Je to fakt,“ řekl rotný. „Nevíte, kdy se Lída vrátí?“</p>
			<p class="MLP-hvezdicky">* * *</p>
			<p class="MLP-text-bez1radku">V&#160;intimně osvětleném pokoji na ni čekal ještě v&#160;půl jedné. Budoár připomínal vojenskou ložnici těsně po budíčku. Panenka Maria z&#160;velké ikony a&#160;Jindřich Osmý z&#160;dobové rytiny hleděli mrtvýma očima na složitou hromadu knih, šatů, prádla, ovoce a&#160;cigaret na kulatém stolku se skleněnou deskou a&#160;na rozestlaný a&#160;uválený gauč pod oknem. V&#160;rohu pokoje zel otevřený šatník, přes jedno křeslo ležely přehozené letní šaty a&#160;pomačkané kombiné, na opěradle druhého křesla viselo několik nylonek s&#160;puštěnými oky a&#160;ušmudlaná podprsenka z&#160;modrého saténu. Podlaha byla všude poseta různými jinými předměty a&#160;všechno tu bylo tak jako vždycky od té doby, co byla Lizetka slaměnou vdovou.</p>
			<p class="MLP-text">Rotný otevřel dveře do druhého pokoje, kde bylo naopak úzkostlivě uklizeno a&#160;rohový zelený gauč se zrcadlil v&#160;chladných sklech knihovny. Ano. Líza je věrná svému doupěti a&#160;tady to je obraz duše jejího mouly manžela.</p>
			<p class="MLP-text--0-12">Vrátil se do prvního pokoje, shodil věci z&#160;jednoho křesla na zem a&#160;vytáhl několik dopisů z&#160;hromady předmětů na nočním stolku. Vzal jeden a&#160;četl:</p>
			<p class="MLP-dopis--I">Drahá, chci Vám neustále psát, ale nejde to. Pochopte, že člověk v&#160;tomto obklíčení pustotou nemá odvahu a&#160;bojí se všeho. Vymyslil jsem si pro Vás už tolik dopisů, od té doby, co jste odešla, ale zatím jsem napsal jen jediný. Často, nikoli s&#160;nepochopením, nikoli s&#160;chladem, jsem teď myslil na Vaši zvláštní svatost a&#160;poctivost.</p>
			<p class="MLP-text--12-12">Svatost zvaná frigiditas. Poctivost zvaná narcisismus. Nepodíval se na podpis. Kurisu, odhadl zkušeným okem text jako dílo prvního ze svých následovníků. Tak japanologovi taky nedala, pomyslel si se zadostiučiněním. Aspoň mám to prvenství, že jsem jí jako primus inter pares ukázal, jak katolické manželství nevylučuje platonickou nevěru. Ovšem s&#160;postranní myšlenkou, že její platonická nevěra skončí, s&#160;přičiněním katolického čertíčka, tím koncem, s&#160;nímž už katolická manželka musí do zpovědnice. To se mi teda nepovedlo, vzdychl, ale zato se mi dokonale podařilo udělat z&#160;ní perfektní platonickou kurvu. <span class="MLP-znak-kurziva-11b">Lizette</span>, pustil se do dalšího dopisu; existenciální citace snadno prozradily Maurice, kolegu v&#160;platonismu, vyrostlého za války v&#160;neokupované Francii: <span class="MLP-znak-kurziva-11b">Lizette, jest to dosti hrozné.&#160;– Píši Vám a&#160;nejhorším problémem jest nemoc duše zvaná nuda. Není úniku, není žádné cesty ven než té, po které kráčíme, ale ta možná nemá konce ani začátku. Myslíte, že jsme se kdy potkali, moudrá královno? Píšu Vám, Karino, a&#160;nevím, zda jste živa</span>. No. Sáhl po dalším psaní. Nebyl to vlastně dopis, ale zmačkaný lístek. Na jedné straně bylo neumělou rukou nakresleno červené srdce, k&#160;srdci vedla červená šipka a&#160;u&#160;ní neznámá ruka připsala v&#160;chatrné angličtině:</p>
			<p class="MLP-dopis--I">It is your heart and beats only for me?</p>
			<p class="MLP-dopis-bez1radku">Pod to Lizetčinou rukou:</p>
			<p class="MLP-dopis--I">Yes!!!</p>
			<p class="MLP-dopis-bez1radku">A&#160;znovu cizí rukou:</p>
			<p class="MLP-dopis--I">It is not difficult to love you&#160;– you most charming girl!</p>
			<p class="MLP-dopis-bez1radku">A&#160;ještě níže od Lizetky:</p>
			<p class="MLP-dopis--I">Attention! My man see you!</p>
			<p class="MLP-text--12-0">Tohle teda je někdo nový. A&#160;pěkný pásek. Aspoň by se měl naučit pořádně anglicky. Na druhé straně papírku však použili mateřštiny: <span class="MLP-znak-kurziva-11b">To jsem to velmi obratně řekla, viď? A&#160;on určitě nic nepoznal!</span> A&#160;pod tím, jinou rukou: <span class="MLP-znak-kurziva-11b">Jste kráska a&#160;on zvíře!</span> A&#160;dále: <span class="MLP-znak-kurziva-11b">Proto to musím říkat, jinak by vylít a&#160;sežral by tě, Budulíne</span>. Tím zápis končil. Možná že na tomto místě byl Budulín skutečně sežrán. Jestli byl, určitě už přiskočila nějaká náhrada.</p>
			<p class="MLP-text">Rotný se prohrábl hromádkou papírů a&#160;narazil na zápisníček. Namátkou jej otevřel a&#160;četl: <span class="MLP-znak-kurziva-11b">Odpoledne vypadnu do Prahy, s&#160;hodinovým zpožděním dorazím k&#160;Adrii. Tam Maurice, je otrávený. Velký špacír na Barrandov. Maurice nejdříve otrávený, pak příjemný. Říká o&#160;svých potížích. Báječná večeře, pak tančíme. Maurice říká o&#160;rozvodu. Dolů na pětku, jsem strašně ospalá. Maurice se mnou táhne až do Radlic. V&#160;loži asi ve 2 hod.</span></p>
			<p class="MLP-text"><span class="MLP-znak-kurziva-11b">Úterý: Vstávám ve 3/4 8, hrozný fofr. Matka má zase řeči. Do zaměstnání dorážím s&#160;půlhodinovým zpožděním, ale Králová tam ještě taky není, jenom Lexina. Říkáme řeči, povídáme o&#160;Peckovi. V&#160;deset dorazí Králová, dotáhne dorty, najíme se jich, je nám všem špatně. Pak jdu na oběd, tam nějaký pán se dá se mnou do řeči, říkám, že jsem chodila do školy ve Švýcarsku, on spustí francouzsky, je mi to trapné, říkám, že to byla německá škola. Chce se mermomocí vidět, je z&#160;ministerstva zahr. obch., smlouváme si rande na příští týden. Pak v&#160;kostele u&#160;Pražského Jezulátka, modlím se za Roberta a&#160;za sebe, abych přestala být taková k. Do zaměstnání asi ve 2, hned se jdu vykoupat, ležím ve vaně a&#160;dole pouštějí desky s&#160;židovským rabínem. Jsou skvělé. Pokouším se ve vodě číst Pana Adama, ale zmáčím ho, tak toho nechám. Z&#160;vany ve 4 hod. Králová odp. vůbec nepřišla! Volá Milan, Lexina mi dává telefon do vany. Pak volá Budulín, jedu k&#160;nim, pijeme absinth</span>. Budulín tedy sežrán nebyl, pomyslil si truchlivě rotný, odložil zápisník a&#160;oddal se požitku z&#160;absurdního pocitu, proč tu vlastně sedí, když je skutečně jenom primus inter pares. Asi proto, že jsem ji miloval. No. Asi proto, že mi nedala. Buď je to ješitnost, nebo ještě láska. A&#160;co Janinka? Inu, Janinka. Asi teda proto, že mi nedala.</p>
			<p class="MLP-text">Proto asi teda je to pořád láska.</p>
			<p class="MLP-text">Potěšen tou definicí podlehl vojenské únavě a&#160;usnul.</p>
			<p class="MLP-text">Probudilo ho zaharašení klíče v&#160;domovních dveřích a&#160;vzápětí padlo světlo stolní lampičky na Ludmilu. Vešla v&#160;balonové bundě a&#160;kostkované sukni, trochu pocuchaná. Zašklebila se ne zrovna nadšeně.</p>
			<p class="MLP-text">„To sou k&#160;nám hosti,“ řekla. „Buďte zdráv, soudruhu rotný. Už ste u&#160;nás dlouho nebyl. Co je nového?“</p>
			<p class="MLP-text">„Nic,“ řekl. „Ahoj, Lízinko. To spíš snad tady je něco novýho, ne?“</p>
			<p class="MLP-text">Jenomže to už ho pustila z&#160;hlavy. Přistoupila k&#160;psacímu stolku, začala listovat v&#160;nějakých papírech. Připadal si trošku jako vosk.</p>
			<p class="MLP-text">„Tak vyprávějte, příteli,“ vyzvala ho nepřítomně. „Co se vám přihodilo v&#160;Kobylci?“</p>
			<p class="MLP-text">„Měl sem průšvih, než sem jel sem,“ řekl mechanicky a&#160;díval se upřeně na Lizetčin zadek v&#160;kostkované sukni. Ješitnost? Láska? Asi teda sex-appeal. Pustil se mechanicky do vyprávění historky s&#160;četařkou Babinčákovou. Líza listovala dál ve svém fasciklu a&#160;zřejmě ho vůbec neposlouchala.</p>
			<p class="MLP-text">„Posloucháš, Lizetko?“ pravil dopáleně.</p>
			<p class="MLP-text">„Poslouchám…“</p>
			<p class="MLP-text">„Ale nějak divně.“</p>
			<p class="MLP-text">„Docela pozorně.“</p>
			<p class="MLP-text">„Že ani nevíš, o&#160;čem jsem mluvil?“</p>
			<p class="MLP-text">„Že byla v&#160;base četařka Babinčáková a&#160;že ty jsi měl stráž ve vězení&#160;–“</p>
			<p class="MLP-text">„Vyváděče vězňů –“</p>
			<p class="MLP-text">„Tak vyváděče vězňů a&#160;podporučík Malina se šel vyspat s&#160;tou četařkou.“</p>
			<p class="MLP-text">„No dobře,“ řekl otráveně a&#160;pokračoval ve vyprávění. Ale už bez chuti. Lizeta začala do lejster něco psát.</p>
			<p class="MLP-text">„Lízo, nemohla bys mi věnovat aspoň trochu pozornosti?“</p>
			<p class="MLP-text">„Vždyť sem ti řekla, že poslouchám.“</p>
			<p class="MLP-text">„Nemohla by ses přitom aspoň dívat na mne?“</p>
			<p class="MLP-text">Otočila se k&#160;němu.</p>
			<p class="MLP-text">„Nemám si ti snad taky sednout na klín? Bože, Danielku, ty seš už úplně jako Robert.“</p>
			<p class="MLP-text">To ovšem rotného rozzlobilo. U&#160;Lizety nebylo větší urážky.</p>
			<p class="MLP-text">„Já se mu taky nedivím,“ řekl.</p>
			<p class="MLP-text">„Nedivíš?“ povytáhla obočí. „Byly doby, kdy ses divil.“</p>
			<p class="MLP-text">„Byly,“ řekl tvrdě.</p>
			<p class="MLP-text">„A&#160;už nejsou?“</p>
			<p class="MLP-text">„Nejsou.“</p>
			<p class="MLP-text">Jako vždy na ni jeho tvrdost nezapůsobila. Jako vždy změkl rotný. Lizeta řekla:</p>
			<p class="MLP-text">„Tak to teda zaplaťpánbůh, že sem si nevzala tebe.“</p>
			<p class="MLP-text">Rotný se ohradil:</p>
			<p class="MLP-text">„Tohle neřikej, Lízo!“</p>
			<p class="MLP-text">„Zaplaťpánbůh. Jenom lituju, že sem si vůbec někoho brala.“</p>
			<p class="MLP-text">„Posledněs řikala, že kdyby se Roby na vojně zabil, že si vemeš mě.“</p>
			<p class="MLP-text">„Posledně. Ale ne dnes.“</p>
			<p class="MLP-text">„To ale neni tak dávno.“</p>
			<p class="MLP-text">„Neni.“</p>
			<p class="MLP-text">„No dobře,“ vzdychl rotný. „Ale pamatuješ se, Lízo, jak si mně řikala, že mě máš nejradši ze všech lidí?“</p>
			<p class="MLP-text">„To už je bůhvíkdy. Posledně sem to už neřikala.“</p>
			<p class="MLP-text">„A&#160;že u&#160;tebe se věci nemění?“</p>
			<p class="MLP-text">Pokrčila rameny.</p>
			<p class="MLP-text">„Od tý doby sem se přesvědčila, že se mění. To je život, Danielku.“</p>
			<p class="MLP-text">„Já tě pořád miluju, Lízo,“ pravil rotný, v&#160;té chvíli už o&#160;tom pocitu subjektivně naprosto přesvědčen.</p>
			<p class="MLP-text">„Miláčku, nekecej,“ pravila Lizeta. „Nehraj a&#160;nedělej si ze mě legraci. Kdypak si tady byl naposled, co?“</p>
			<p class="MLP-text">„To s&#160;tim nemá co dělat. Měli sme dvakrát po sobě přes neděli cvičení.“</p>
			<p class="MLP-text">„A&#160;kolikpaks mi napsal dopisů?“</p>
			<p class="MLP-text">Lekl se. Zvláštní věc: od té noci nad tankodromem úplně zapomněl na milostnou korespondenci.</p>
			<p class="MLP-text">„Neměl jsem čas,“ řekl chabě. „Byl sem po těch cvičeních utahanej jak pes. Ale miluju tě, Lizeto. Vždycky sem tě miloval a&#160;vždycky budu.“</p>
			<p class="MLP-text">„Houbičky,“ řekla. „To tě tak vzala ta desátnice Babinčáková nebo jak se jmenuje? Nebo která?“</p>
			<p class="MLP-text">„Lizeto! Přísahám ti, že sem nepsal čistě kvůli těm cvičením. Mám ti to dokázat?“</p>
			<p class="MLP-text">„Chceš snad přinýst potvrzení od svýho velitele?“ zeptala se iro­nicky.</p>
			<p class="MLP-text">„Rozveď se a&#160;vem si mě, Lízino!“</p>
			<p class="MLP-text">„To bych to chytla. A&#160;víš, že já se rozvíst nemůžu.“</p>
			<p class="MLP-text">„Církev svatá to nepovoluje, já vim.“</p>
			<p class="MLP-text">„Nerouhej se!“</p>
			<p class="MLP-text">„Kristepane!“ zaúpěl rotný. „To máš takovej strach vo mou duši?“</p>
			<p class="MLP-text">„Ano.“</p>
			<p class="MLP-text">„A&#160;vo svou ne?“</p>
			<p class="MLP-text">„Taky. Ale to je moje starost. Tebe nechci mít na svědomí.“</p>
			<p class="MLP-text">„A&#160;co když se kvůli tobě zasebevraždim?“</p>
			<p class="MLP-text"><a id="x.11292"></a>„Ty?“</p>
			<p class="MLP-text">„No ano. Já!“</p>
			<p class="MLP-text">„Na to seš moc velkej klaďas.“</p>
			<p class="MLP-text">V&#160;rotném se všechno zpěnilo.</p>
			<p class="MLP-text">„Kristepane!“ zaúpěl znovu.</p>
			<p class="MLP-text">„A&#160;neber jméno boží nadarmo!“</p>
			<p class="MLP-text">„To je hřích, co?“</p>
			<p class="MLP-text">„Je.“</p>
			<p class="MLP-text">„Těžkej, nebo lehkej?“</p>
			<p class="MLP-text">„Když se vopakuje, tak těžkej.“</p>
			<p class="MLP-text">„A&#160;co ty!“ zařval rotný. „Ty to nevopakuješ?“</p>
			<p class="MLP-text">„Co?“</p>
			<p class="MLP-text">„No ty chlapy! Maurice! Kurisu! Ňákej Budulín. A&#160;koneckonců já –“</p>
			<p class="MLP-text">„To dělám z&#160;dobroty srdce,“ řekla.</p>
			<p class="MLP-text">„Z&#160;dobroty srdce!“</p>
			<p class="MLP-text">„Protože chci každýmu vyhovět. Nechci, aby byl někdo smutnej. A&#160;tys začal. Nedovedla sem tě vodmítnout a&#160;vod tý doby nedovedu už vodmítnout nikoho. Je to tvoje vina.“</p>
			<p class="MLP-text">„Já se teda&#160;–“ řekl rotný; včas si uvědomil, že není ve vojenském prostoru. „Mněs teda vyhověla!“</p>
			<p class="MLP-text">„A&#160;nevyhověla?“</p>
			<p class="MLP-text">„Ne v&#160;tom, vo co sem stál.“</p>
			<p class="MLP-text">„To přece víš, že nemůžu. Ale jinak ve všem.“</p>
			<p class="MLP-text">„A&#160;to neni hřích?“</p>
			<p class="MLP-text">„Je,“ pravila Lizeta klidně. „Ale ne tak těžkej. A&#160;mně je líto, když lidi trpěj.“</p>
			<p class="MLP-text">„Já netrpim?“</p>
			<p class="MLP-text">„Ale Danielku,“ řekla Lizeta a&#160;krutě zívla. „Trpíš z&#160;hlouposti. Co­pak to něco je? Je to přece pořád stejný a&#160;se všema stejný. To můžeš mít s&#160;Babinčákovou. Jde přece o&#160;duši. Sám si to vždycky říkal.“</p>
			<p class="MLP-text">„To už je dávno. A&#160;věci se měněj.“</p>
			<p class="MLP-text">„V&#160;tomhle ne,“ Lizeta znovu zívla. „A&#160;pudem spát,“ řekla.</p>
			<p class="MLP-text">Rotným lomcoval vztek. Není v&#160;ní trošku logiky. Blbče, řekl si, když se poněkud ovládl. Blbče blbej. Od který doby je v&#160;ženských logika? A&#160;od který doby je logika v&#160;katolickým náboženství? Když se tohle zkombinuje, je to něco jako Lizetka. Frigidita zamaskovaná do katechismu. Bože, bože, bože, bože! Nenapadalo ho říct nic jiného než:</p>
			<p class="MLP-text">„Lizeto, nech mě u&#160;sebe!“</p>
			<p class="MLP-text">„Kdepak,“ řekla. „Seber si peřinu a&#160;lehni si vedle.“</p>
			<p class="MLP-text">„Nech mě u&#160;sebe! Nebudu nic dělat!“</p>
			<p class="MLP-text">„Ne, ne, miláčku. Já chci spát. Ty bys mě vobtěžoval.“</p>
			<p class="MLP-text">„Nevobtěžoval.“</p>
			<p class="MLP-text">„Ale vobtěžoval. Vždyť tě znám.“</p>
			<p class="MLP-text">„Opravdu ne, Lizeto. Věř mi!“</p>
			<p class="MLP-text">„Nene. Tady máš peřinu a&#160;plav!“</p>
			<p class="MLP-text">Vzal peřinu a&#160;odnesl ji vedle. Vzpomněl si na Janinku. Bože, jsem to já? Já a&#160;on je jeden a&#160;ten samej člověk? Doprdele, pomyslel si, neboť v&#160;duchu byl vojenský prostor na celém světě.</p>
			<p class="MLP-text">Hodil peřinu na vyleštěný gauč a&#160;vrátil se. Lizeta stála v&#160;sukni, bunda a&#160;blůza ležely na stole. Převlékla se před ním do pyžama a&#160;neposlala ho pryč. Použila řady ženských svlékacích grifů, takže vlastně nic neviděl. Tak to vlastně není frigidita, ale exhibicionismus? Existuje taky u&#160;ženských? Existuje u&#160;Lizety. Bylo mu naprosto jasné, že po tomhle striptýzu mu už nejde o&#160;nic jiného na světě než se s&#160;ní vyspat.</p>
			<p class="MLP-text">„Jeden hřích za druhym,“ řekl zavile.</p>
			<p class="MLP-text">„Ale žádnej těžkej!“ odsekla. Měla lhostejné oči, ale leskly se jí. Tak je to tedy. Vlezla pod peřinu a&#160;zhasla světlo. Shodil rychle blůzu, kalhoty, košili a&#160;vlezl za ní.</p>
			<p class="MLP-text">„Ne, Danny! Jdi pryč!“</p>
			<p class="MLP-text">„Lízinko! Nech mě u&#160;sebe!“</p>
			<p class="MLP-text">„Ne. Ty se mě budeš dotýkat a&#160;já nechci. Nechci!“</p>
			<p class="MLP-text">„Nebudu,“ řekl a&#160;skrz pyžama cítil její tělo horké jak žehlička.</p>
			<p class="MLP-text">„Mě to otravuje!“</p>
			<p class="MLP-text">„Nebudu, miláčku, jen trochu,“ objal ji a&#160;v&#160;dlani ucítil měkké ňadro.</p>
			<p class="MLP-text">„Vidíš, jak seš pitomej!“ řekla vztekle a&#160;obrátila se k&#160;němu zády.</p>
			<p class="MLP-text">„Lízo!“</p>
			<p class="MLP-text">„Nech mě bejt a&#160;spi!“</p>
			<p class="MLP-text">A&#160;to už věděl, že s&#160;ní zase nic nepořídí. Znásilnit ji nemohl. Jednou to zkusil a&#160;vyneslo mu to čtrnáctidenní, jinak celkem příjemný odpočinek na očním oddělení vojenské nemocnice ve Střešovicích.</p>
			<p class="MLP-text">Aspoň se na ni tedy přitiskl a&#160;položil jí dlaň na hladké, kulaté rameno. V&#160;tom jejím pekle to nemůže být horší. Zešílím z&#160;toho jejího netečného těla vedle sebe. Slyšel její pravidelné oddychování. Usnula. Zešílím. Zešílím.</p>
			<p class="MLP-text">Ale nezešílel. Upadl do dřímoty, v&#160;ní s&#160;ním spáchala ten hřích, ona sama sice nehmotně, snová ona, ale jinak, v&#160;systému a&#160;funkci jeho žláz, docela tělesně. Napadlo ho ještě, proč tolik utrpení kvůli takové snadno odreagovatelné hlouposti. A&#160;jestli nemá pravdu ona a&#160;svaté náboženství: zduchovnit se, oprostit se, a&#160;potom usnul, zduchovnil se, oprostil se od všeho, bylo to zase jako sladká smrt. Sladká, protože v&#160;spánku nevěděl, že z&#160;téhle se probudí.<a id="x.11295"></a></p>
		</div>
</body>
</html>