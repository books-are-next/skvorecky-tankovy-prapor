---
title: Divizní kolo Armádní soutěže tvořivosti
contentType: prose
---

Galerie tváří byla bohatá. Hlasy zněly jistě a zkušeně, nebo zas kuňkaly a zajíkaly se, zupáckým chrapotem hlásaly verše do zakouřeného sálu, nebo je skoro nebylo slyšet a ztrácely se ve vrzání židlí.

  

Hlasy a tváře byly různé. Náměty jevily větší kázeň.

> _Raději bych s tebou po Petříně šel  
> a o své lásce bych ti vyprávěl.  
> Abys však mohla klidně, jasně žít,  
> já s puškou v ruce střežím zde tvůj klid!_

oznamoval vojín klasické čtyřverší, obsahující v první části vyjádření skutečné tužby, v druhé úlitbu, jíž se vyjádření této společensky irelevantní tužby vykupovalo. Mezi vojenskými básníky to byl útvar podobný sonetu nebo středověké baladě s posláním, a vojín, jenž právě předváděl svou variantu, byl tak tlustý, že klid své milé mohl bránit nanejvýš v písárně některého velitelství. Sestoupil z pódia, provázen vlažným potleskem, a jeho místo zaujal desátník se silnými skly, který bezdůvodně pronikavým hlasem počal uvádět tato zjištění:

  

> _Jsou sladší dívčí polibky  
> než prach, jenž kolem děla čpí.  
> Však svět je rozdělen, má milá, víš?  
> Nepřítel bdí!_

Vojáci a důstojnici, kteří se shromáždili v sále divizního kina, poslouchali to všechno jednak s křesťanskou trpělivostí, jednak zachovávajíce vojenskou kázeň. Patřili ostatně k ideové elitě armády. Někteří opírali čela do dlaní a předstírali, že sledují recitované dílo, aby se z něho mohli poučit pro svoji další práci. Jiní se rozvalovali v křeslech a koukali po členkách Armádního uměleckého souboru ve velmi slušivých uniformách. Někteří si po každé básni vyměňovali názory a zkušenosti. Někteří mlčeli, protože se o ně pokoušely dřímoty.

> _K oceli ruka přimrzla mi  
> a mráz se zakous do mých lící.  
> Za všechny milé ze všech zemí  
> já držím tu stráž na hranici,_

šeptal ženista, podobný mouše na pavoučích nohách. Doříkal a důstojník s vycíděnými odznaky FO a TOZ na hrudi bez jiných dekorací se naklonil k Robertu Neumannovi, aby si s ním vyměnil zkušenost:

  

„Slabé, co?“

„Nedotažené. Nemá to šťávu,“ pravil Robert Neumann odborně, ale před další teoretickou konverzací ho zachránil jakýsi vyčerpaný příslušník bojových chemických látek v řadě za nimi, jenž usnul a spadl pod židli. Dekorovaný důstojník se káravě podíval směrem rachotu a ponechal Roberta Neumanna jeho myšlenkám. Ty se převalovaly ve zvláštní směsi Robertovy habituálně ponuré nálady a záchvatů euforie nad poetickým vítězstvím. Euforii vždy znovu zalévala habituální ponurost, neboť jak poslouchal poemu za poemou, uvědomoval si, že jeho triumf v této konkurenci má, zejména v očích manželky Ludmily, velmi pochybnou cenu. Vzhlédl k novému miláčku múz, který právě srážel paty na pódiu, vypjal prsa, uvolnil tělo, poklesl v kolenou a začal rychle drmolit:

> _Psaní mi píšeš, milá má,  
> kdy k tobě přijdu z vojny zas —  
> Já stojím na stráži a hlídám  
> náš budoucí a lepší čas._

Robertu Neumannovi jevil se budoucí čas spíše jako horší. Toho rána dostal anonymní dopis od Ludmiliny kolegyně Jarmily Králové, který mu oznamoval, že minulý týden o půl jedné hodině noční potkala anonymní přítelkyně Jarmila Králová na schodech z podniku Zlatá studně jeho manželku, vedenou kolem pasu mužem. Tímto mužem je dr. Karel Budulínský z ministerstva vnitřního obchodu. A protože Robert Neumann znal dr. Budulínského – pokládal ho za rodinného přítele a předčítal mu, v Ludmilině přítomnosti, své verše (ne ty vojenské) –, dolehlo na něho dvojnásob trpce opětované poznání, že manžel Ludmily Neumannové-Hertlové je nutně člověkem bez mužských přátel. Uprostřed sálu, naplněného kypící družností, padl na něho zlý pocit nemilé samoty.

* * *

Neopustil ho ani při velmi družném projevu laureáta státní ceny Josefa Bobra, tlustého prozaika, jenž slovy plnými vřelé upřímnosti velebil slavnou přítomnost a ještě slavnější budoucnosti přisuzoval – poněkud nelogicky – závist nad tím, že nemohla být slavnou minulostí. Laureát mluvil dlouho, z papírku, hlas mu zněl v megafonech hodně dutě, takže nerušil, a jeho účin na obecenstvo, trpící vojenským nedostatkem spánku, se plynule zvyšoval. Vzadu opět zarachotil pád těla vysíleného příslušníka bojových chemických látek a dekorovaný důstojník se znovu, tentokráte mnohem výhrůžněji, otočil.

  

Laureát přešel k velebení současného tisku a literatury, která těm šťastným budoucím dochová pravdivý a nezkreslený obraz celé šířky, hloubky a pestrosti doby; její paleta se mu – opět nelogicky – jevila v různých odstínech lososové barvy.

Nakonec, zamžourav po soudružkách z Armádního uměleckého souboru ve velmi slušivých uniformách, pozvedl hlas, zvolal: „Díky vám, soudruzi, díky, vojáci, za krásu a sílu, kterou vaše poezie vlévá do duší nás, čtenářů! Díky za posilu a inspiraci, jíž obdarováváte nás, básníky a spisovatele! Díky a sláva, sláva a díky vám, soudruzi!“, a soudružky z Armádního uměleckého souboru, jimž se pod lemy sukní leskla silonová kolínka, spustily profesionálním čtyřhlasem jakýsi chvalozpěv na útočnou vozbu.

* * *

Milosrdný a nevyzpytatelný původce všeho přece jen Robertu Neumannovi nadělil malou útěchu: do středu půlkruhu těch ztepilých dívek ve velmi slušivých uniformách vstoupila krasavice s ostře zelenýma očima. Nebylo ani třeba ji ohlašovat, všichni ji znali z několika filmových rolí pikantních mladých zednic a soustružnic, a uvítal ji neorganizovaný potlesk. Medovým hlasem pravila, že přednese vítěznou báseň letošního ročníku Armádní soutěže tvořivosti, báseň četaře Roberta Neumanna, báseň _Rozloučení s vojnou_. A v Robertu Neumannovi se zdvihla malá a potom stále se zvětšující euforie.

  

Jeho vítězný příspěvek byl produktem zoufalství a krize, které nevyvolala skutečnost, že mu už končí vojenská služba, jak se v básni předstíralo. Herečka také, jako by vycítila, že líčené smutky jsou spíše intimní než společensko-militaristické povahy, zvlažila ty verše (Ludmila jim říkala „frky“) vlahým oparem profesionální erotiky. Šeptala do mikrofonu:

> _Pod kroky listí zašustí mi,  
> kostlivý praskot střechýlí.  
> Do očí tvých jak vločka zimy  
> slétnou dva třpytní motýli  
> slz, jimiž mlčí něha chlapů…  
> Oč lépe, soudruhu, dnes chápu  
> vše, co jsme žertem odbyli…  
> Leč v jiných šatech, po rozluce,  
> my nikdy jiní nebudem  
> než v létech, kdy jsme s puškou v ruce  
> střežili naši českou zem.  
> U vrátnic, dílen na svou lásku  
> počkáme… prvně bez opasků  
> a plaše budem si ji vésti  
> v podzimu z mědi vytepaném:  
> nám zem dá svoje sličné štěstí  
> a my se jejím štítem stanem._

Roberta Neumanna dojala vlastní slzavost k upřímným slzám. Zbytek publika upoutala spíše recitátorka. Některé dokonce ani ta ne. Znavený příslušník bojových chemických látek se během přednesu potřetí zřítil ze židle a byl, na rozkaz dekorovaného důstojníka, službou vyveden ze sálu.

* * *

O něco později seděli všichni poctění kolem dlouhého stolu v malém sále na velitelství divize a naslouchali náčelníku klubu.

  

„A tak, soudruzi,“ říkal tento plukovník jménem Vrána, zvaný mezi mužstvem soudruh Suchoprd, „vyznamenali se v letošní soutěži obzvláště dělostřelci, a to jak počtem odměněných básníků, tak také počtem účastníků sekce poezie vůbec. A to je obzvláště důležité, soudruzi, a obzvláště radostné, neboť my nechceme pěstovat vynikající jedince, soudruzi, ale spolehlivý kolektiv. Naše heslo bylo, jest a vždycky bude: Za masovost!“

Na konci stolu vykřikl nějaký vojín „Urá!“, ale oči shromážděných kolem zelené tabule s pohoštěním se na něho obrátily a jeho bojové zvolání zůstalo viset v trapném tichu. Referujícího nečekaný výkřik naneštěstí tak překvapil, že se odmlčel. Všichni sklopili zrak. Konečně pravil hostující ausácký poručík:

„Výborně! Výborně, kanonýři!“

„Ano,“ přispěl rychle laureát státní ceny Josef Bobr. „Tak tedy nejvíce se tužila múza dělostřelecká.“

Plukovník se usmál.

„Máš pravdu, soudruhu,“ řekl. „Ze šedesáti pěti došlých poemů jich bylo třicet osm od dělostřelců. A mezi dvaceti odměněnými figuruje dvanáct dělostřelců.“

„I vavřín vítěze,“ přerušil ho major s ausáckými odznaky, „odnesl si kanonýr.“ Usmál se na Roberta Neumanna, jako by mu vděčil za povýšení. „To mě osobně obzvlášť těší. Já jsem totiž taky kanonýr!“

I Robert Neumann se usmál; ústy na ausáckého majora, očima na herečku (rovněž se usmála), jíž byl po slavnostním zakončení představen a která teď seděla vedle laureáta. Podlehl už dokonale prastaré iluzi, že z neštěstí u jedné ženy lze se utěšit u jiné bez dalších následků.

„A jak to vypadá s tankistickou poezií, soudruhu plukovníku?“ osmělil se četař s rakvičkami na náramenících.

„A co s ženijní?“ zahřměl muž-hora na druhé straně stolu.

Plukovník nahlédl do papírů.

„Tankistická múza, soudruhu četaři,“ pravil žertovně, „nám nějak živoří. Dostali jsme –“ prstem, na němž zářil pečetní prsten, hledal v papírech a pak udělal na tankistu zklamaný obličej, všeho všudy sedm tankistických čísel – a jenom dvě z nich byla odměněna.“

„Inu, v zápachu nafty se múzám nedaří,“ podotkl ausácký major.

„A co ženisti, soudruhu plukovníku?“ ozval se naléhavě muž-hora.

„To už je lepší, soudruhu svobodníku,“ řekl major a zahledal prstem. „Dvanáct čísel a čtyři odměnění.“

„A spojaři, soudruhu plukovníku, co spojaři?“ domáhal se jiný hlas.

„Spojaři –“ řekl plukovník a nahlédl do papírů. Laureát mu se zá­jmem nakoukl přes rameno a buclatou rukou zakryl zívnutí. Omluvně se usmál na herečku, herečka se usmála na něho, přenesla úsměv na Roberta Neumanna a Robert Neumann se ušlechtile usmál na ni.

Rozhodl se, že bude-li k tomu příležitost, toho večera zhřeší, alespoň řečí a myšlením.

Na skutky, uvědomil si, by si přece jen asi ještě netroufal.

Nakonec vyzvali laureáta, aby je podrobněji než ve slavnostním projevu seznámil se svým názorem na kvalitu soutěže. Laureát se roztekl v křesle a pravil:

„Úroveň soutěže, soudruzi, mě překvapila. Opravdu jsem nečekal, že se tu objeví tolik mladých talentů. Opravdu ne.“

„A čeho jste si, Mistře, cenil na soutěži nejvíc?“ zeptal se pokorně ausácký major.

„Nejvíc?“ odmlčel se Bobr. Byl to typ spisovatele, označovaný v reakčních literárních kruzích jako „stará kurva“. Literatuře však rozuměl, pouze nekladl velký důraz na vlastní charakter. Proto ho literatura, ani skutečná literatura, už dávno netěšila. Chvilku ještě mlčel, pak se rozhodl pro kolektivní hodnoty. Rozhlédl se kolem stolu a zaduněl rozhodným hlasem:

„Ducha soutěže, soudruzi! Toho, jak krásný a radostný obraz o duchu naší vojenské mládeže nám tato soutěž dala.“

Zase zavládlo ticho. Plukovník a major sklopili oči k desce stolu a vážně pokyvovali na souhlas. Bobr se rozhovořil.

„Protože v celé té záplavě skutečně mladé a svěží poezie – a většinou do jisté míry poměrně téměř velmi dobré poezie – nezaznělo ani zaskřípnutí toho, co bývalo dřív hlavním syžetem mladých básníků. Toho samoúčelného smutku, té beznaděje, té nevíry v život, toho zhnusení životem.“

Oba vysocí důstojníci neustali pokyvovat hlavami. Neříkali však nic a Bobrovi přispěl na pomoc malinký poručíček.

„To máte pravdu, soudruhu,“ řekl. „Já to pozoruju u nás na útvaru, jak tak nějak nám rok od roku přicházejí soudruzi tak nějak lepší, tak nějak už – noví lidé – prostě – práce je pořád tak nějak radostnější.“

„Ano, ano,“ pravil Bobr. „Tos řekl správně, soudruhu!“ Poručík se zapýřil. „Práce je radostnější, u vás na vojně i u nás ve Svazu spisovatelů. Když si vzpomenu,“ Mistr se ještě pohodlněji roztekl ve své židli, „když si vzpomenu, jaká byla u nás situace v literatuře tak někdy v roce čtyřicet šest, čtyřicet sedm, neřkuli za první, bur­žoazní a kapitalistické republiky – hanba mluvit.“ Chviličku se zasnil, zavzpomínal na ty blahé časy, kdy byl redaktorem soukromého nakladatele a jako slavný spisovatel docházel do práce jednou týdně na tři hodiny za tři tisíce předválečných korun, vzdychl, což se dalo interpretovat jako žal, a pokračoval: „Vy mladší, soudruzi, se na to tak nepamatujete, tehdy jste se ještě o literaturu většinou nemohli zajímat. Ale co se tehdy psalo – a co se tehdy tisklo!“ Baculatou rukou mávl do řečnické pauzy. „To byl hnus. To byla programová dehumanizace člověka. Poezii chyběl čistý pocit lásky, tón upřímnosti, životní jas. Bylo to samé patlání v citech a citečkách, samý existencionalismus –“ krom toho, že laureát použil pochybného tvaru, vyslovit to slovo s tak hlubinným pohrdáním, jako když Lysenko mluví o drosofilách. „A přitom ta fádnost! Autory člověk podle jejich výtvorů nerozeznal, psali jeden jako druhý, všude jenom ten monotónní pesimistický tón – věřte mi, soudruzi, člověku někdy bylo úzko, když pomyslel na budoucnost české poezie. No, ale dnes –“ laureátovi zasálala z očí radostná radost. „Když slyším tu pestrost, tu rozmanitost, soudruzi – tu o lásce, tu o práci, tu o strážích, tu třeba o nějakých těžkostech nebo osobních problémech, a hned zas o tom, co hýbá námi všemi a celým světem, věřte mi, soudruzi, mám radost. Mám opravdu radost!“

Plukovník přestal kývat hlavou a pohlédl na Bobra. Teď začal zase kývat hlavou laureát. Kolébal jí zezadu dopředu a zprava doleva, vypadalo to divně. Plukovník řekl:

„Myslím, že mohu vyjádřit jménem všech přítomných, jak nás hluboce těší a hřejí vaše hrdá slova chvály. I my máme upřímnou radost, že naše armáda nám vychovává takové krásné, hrdé lidi. Ale snad by teď soudruzi účastníci soutěže,“ rozhlédl se po shromáždění, „snad by se teď chtěli Mistra zeptat na svoje práce. A snad by jim Mistr jejich práce blíže osvětlil a zhodnotil – ocenil?“

„Jistěže ano, samozřejmě, soudruzi,“ řekl Bobr rychle. „Proto jsem dnes tady, soudruzi.“

Nikdo neřekl nic.

„Jistě, soudruzi,“ pravil Bobr, „že vaše práce má i své chyby. Mnozí z vás dosud zápasí, abych tak řekl, se základními otázkami formy. Mnohým chybí jaksi původní, osobitý výraz pro vyjádření celé té šíře a bohatosti svých pocitů. Myslím také, že zachytit celou tu pestrost a rozmanitost vašeho vojenského života se vám přece jen dosud v plné míře dost všem vždycky zcela zčásti úplně nepodařilo. Někdy působí vaše zachycení té pestrosti a rozmanitosti poněkud téměř jednotvárně. Tematicky si většinou všímáte hlavně smyslu své vojenské služby – to je jistě správné a je to zajímavé –, ale jsou nepochybně i jiné stránky – vždyť váš denní život vám je jistě ukazuje a vy je jistě musíte znát.“

Mistr se vyčítavě rozhlédl a pak se ponořil do vypočítávání záporů soutěžní poezie. Mluvil o nich dlouho a neurčitě. Oba vysocí důstojníci přestali pokyvovat hlavami a zvážněli, téměř se zachmuřili. I herečka zvážněla, ale každou chvíli zavadila zelenýma očima o oči Roberta Neumanna, jehož báseň nechával Bobr na pokoji, třebaže se mezitím pustil do rozebírání jednotlivých děl.

„Například, soudruhu, tyhle verše,“ pravil. „_Vy kufry vojenské, majáčky Naděje, tvářemi žen a měst vojáci zdobí je_. To – nezlob se, soudruhu – ale to nejsou dobré verše. Vy kufry vojenské – ano, námět je zajímavý, nový. Ale – _majáčky Naděje_!“ Soudruhu! To je přece klišé! Otřelé schéma!“ Malá a masitá Bobrova hubička se stáhla do filigránského výrazu káravého a zaujatého znechucení a jakýsi bledý desátník se smrtelně vážným výrazem klopil hlavu hlouběji a hlouběji, zasahován kritickými výhradami do tajné hlubiny duše. „_Naděje_,“ pokračoval laureát. „Jaké _Naděje_? A na co _Naděje_? Cítíš přece, soudruhu, jak je ten obrat nekonkrétní, nepůvodní, nerealistický! To úplně kazí tvůj verš, soudruhu. Snaž se nalézt konkrétní, živé obrazy ze skutečného života, vždyť na vojně je jich jistě víc než dost, soudruhu! Uč se od našich klasiků, od Jana Nerudy, od Karla Jaromíra Erbena, od Stanislava, soudruhu, Kostky Neumanna!“

„Dovolíte, soudruhu?“ major s ausáckými znaky se chtěl uplatnit, neboť poezie spadala do rámce jeho odbornosti.

„Prosím,“ řekl Bobr stále ještě odmítavě rozhořčeným tónem.

„Chtěl bych jenom doplnit,“ pravil major, „tady soudruha Mistra. Myslím, že na věc je třeba dívat se také politicky. Musíme si uvědomit, soudruhu desátníku,“ obrátil se na smrtelně vážného poddůstojníka, z jehož vpadlých lící začala čišet nepokrytá hrůza, „musíme si uvědomit, že takovou báseň dostane do ruky mnoho soudruhů, pravda, a ta báseň na ně bude působit. I slovo je zbraň, soudruhu, a my pracovníci v masové práci musíme dbát o to, aby to byla dobrá zbraň, užitečná zbraň, dobře ošetřovaná zbraň. A teď si představte, soudruhu, že takovou báseň dostane do ruky soudruh, pravda, který je, řekněme, na vojně prvním rokem. Který má celé své úsilí upnout k tomu směru, aby zdolal ty první a nejtěžší překážky, které před něho staví bojová a politická příprava, pravda? A vy tu píšete: _Vy kufry vojenské, majáčky Naděje_. Správně řekl – tady soudruh major zakolísal, neboť se nemohl rozhodnout, jak má vlastně spisovateli říkat, jestli jenom soudruh, nebo má-li k tomu oslovení připojit jako prve ještě slovo Mistr, či neměl-li by ho označovat také jménem, anebo snad má-li mu říkat laureát, anebo musí-li mu říkat laureát státní ceny, a v tom i onom případě není-li nutné, aby připojil jméno – pak to vyřešil tím, že vždycky, kdykoliv se chtěl v řeči dotknout přítomného inženýra lidských duší, maličko se odmlčel a potom ho označil výrazem „tadysoudruh“. Pokračoval: „Správně, ano, správně připomněl tadysoudruh, že je to obraz nekonkrétní, naturalistický, idealistický. A já bych ještě doplnil tadysoudruha, soudruhu: Je to verš z hlediska politicko-ideového pochybený, ano, soudruhu, hluboce pochybený!“ Protože major prudce a rozhořčeně potřásl hlavou a zpod obočí mu blýskal přísný pohled politruka, nahrbil se postižený autor ještě víc a pergamen jeho vpadlých tváří polil ruměnec hanby.

* * *

Tento trpící desátník se jmenoval Josef Brynych a básně nikdy v životě nepsal. Výplod ducha o vojenských kufrech ho napadl jedné noci na strážnici, když nemohl usnout, a k divokosti znuděný čtyřhodinovou pauzou mezi dvěma stojkami pročetl jediný na strážnici povolený materiál ke čtení, který v té dřevěné boudě s prohnilou pryčnou byl – čtrnáct dní starou _Obrněnou pěst_. Z nudy přelouskal všechno, od úvodníku na téma _Jak pomáhá kulturně masová práce při zajišťování plnění letní ostré střelby z těžkého kulometu_ až po tiráž pod čarou, pročetl to všechno i s číslicemi, a když pak v posledním stadiu zoufalství přelétl znovu ty čtyři potištěné, do posledního písmene přežvýkané plachty – v té chvíli se aspoň domníval, že do posledního písmene přežvýkané –, padlo mu do očí místo, které prve ze železného zvyku automaticky přeskočil, neboť neslibovalo ani to minimum zábavy, již se od novin, poučen dlouhou zkušeností lidově demokratického tisku, odvažoval očekávat. Toto místo, jehož odpudivost překonávala i odzbrojující sílu nudy, pokrýval text seřazený do krátkých, nestejně dlouhých řádků – báseň. Umořen nespavostí, dlouhou chvílí a chrápáním ostatních strážných na pryčně, otráven neúspěšným lákáním příliš zkušené myši na kousek špeku, položený před její dírku, s pachutí po studené kávě v uleptaném esšálku na jazyku, zdeptán pohledem na velitele stráže, který překračoval řády spaním na stole, a nemoha již na potištěných stránkách, jak se znovu přesvědčil, nalézt opravdu pranic jiného, začal desátník Brynych, úředník tabákového skladu v Modřánkách, pročítat tuto lektýru, označenou nadpisem _Báseň psaná za pochodu_ a podepsanou jménem por. Jan Vrchcolák. A četl:

  

> _Veselý nápěv dravě vzlétá  
> a padá, břinknuv o nebe.  
> Jde  
> a zpívá si naše četa.  
> Zpívám  
> a myslím na tebe._

Jeho unavený mozek se na chvíli zastavil u verše a padá, břinknuv o nebe, a desátník Brynych se mimovolně pokusil představit si, jak veselý nápěv pěší čety břinká o nebe. Představil si něco, co letí a břinká o jakousi pevnou, elastickou hmotu, a pak to padá. Potom si představil jejich četu, a kdy naposledy zpívala. Vesele. To bylo dávno. Vrátil se znovu k básni a zjistil, že k rýmu vzlétá – četa by bylo možno připojit rým teta. To ho zaujalo. Počal hledat vhodný verš, až ho našel. Báseň poručíka Jana Vrchcoláka ve vylepšení desátníka Brynycha zněla nyní takto:

> _Veselý nápěv dravě vzlétá  
> a padá, břinknuv o nebe.  
> Jde  
> a zpívá si naše četa.  
> Zpívám  
> a myslím na tebe.  
> Ale hlídá tě tvoje teta._

Desátníkova fantazie, která se tímto tvůrčím výkonem probudila, začala pracovat dál. Po jisté úvaze prodělala báseň další podivnou metamorfózu:

> _Šedivá nuda k nebi vzlétá  
> a padá rovnou na tebe.  
> Na všechno  
> sere naše četa.  
> Zívám  
> a myslím na tebe.  
> Ale hlídá tě tvoje teta.  
> Taková votrava  
> není ani u pétépé._

Byl tím zcela pobaven. S probuzeným zájmem se zahleděl na další sloky Vrchcolákovy básně a zrak mu padl na oznámení otištěné pod ní, že uzávěrka divizního kola Armádní soutěže tvořivosti končí dnem 15. července. To obrátilo jeho úsilí jiným směrem. Zničehonic se rozhodl, že se soutěže zúčastní. Nikdy nic takového neudělal. Zjistil však, že psaní básní je docela dobrá zábava. Vytáhl ušpiněný kapesní kalendář a začal přemýšlet, o čem psát. Pak ho bůhvíjak napadl jeho kufr s obrázkem Blaženky a modřáneckého náměstí na vnitřní straně víka a pomyslel si, že tahle otrava už přece jen brzy skončí a on zase usedne ve voňavé kuchyni u Blaženčiných rodičů a bude mlít kafe na starožitném mlejnku a Blaženka v modré zástěrce bude chystat večeři a paní Jarošová, její matka, mu bude říkat Pepo a vykat mu, a pan Jaroš bude pleskat Blaženku přes zadnici a Blaženka se bude ohánět rukou a říkat no tak, tatí, a pan Jaroš bude mrkat na něj a říkat: To je douče, co? Krev a mlíko! a Blaženka se bude červenat a koukat po očku po něm a v jejích modrých očích bude příslib radostí po svatbě, a že tu svatbu už budou mít brzo, hned po Vánocích: desátník Brynych, když se takto naplnil poetickými představami, vydal ze sebe první čtyřverší své první básně:

> _Vy kufry vojenské,  
> majáčky Naděje!  
> Tvářemi žen a měst  
> vojáci zdobí je._

Poslal to v zalepených obálkách dvojmo, jednou redakci _Obrněné pěsti_, jednou Ctěné slečně, sl. Blažence Jarošové, prodavačce u fy Pramen n. p., Modřánky, p. p. Rakovník. Od Blaženky přišlo nadšené psaníčko, v _Obrněné pěsti_ se za čas objevilo oznámení, že mezi odměněnými čestným uznáním za báseň v divizním kole AST je i desátník Brynych Josef. A teď tu seděl a lampasáci ho odkrejvali. Desátník Josef Brynych dostával pomalu strach, aby mu účast v soutěži nakonec nepoškodila kádrový posudek. Majorovo huňaté obočí se stahovalo jako bouřkový mrak a on byl zdravý mladý muž, zaměstnaný v administrativě velkoobchodu.

* * *

„Ano, z hlediska morálně politické výchovy našeho vojáka hluboce, hluboce pochybený verš, soudruhu desátníku,“ říkal rozhořčeně major, který ovšem neměl ani tušení o genealogii básně. Vytušil však kupodivu přesně její inspirační zdroj.

  

„_Naděje_, soudruhu desátníku. Na co _Naděje_? A ještě jste to napsal s velkým N! Když si takový mladý soudruh přečte takový verš, tak si hned pomyslí, na co _Naděje_? Ano, soudruhu desátníku, my víme, že se vojákům stýská po jejich blízkých a drahých. Ale my v nich tyto tendence podporovat nesmíme, soudruhu desátníku. My v nich tyto tendence, soudruhu desátníku, musíme potírat! My jim musíme ukazovat, jak oni právě tou svou prezenční službou hájí ty své drahé doma, jak střeží jejich klid a klid jejich dětí. My jim musíme ukazovat, jak mají být hrdi na svou vojenskou službu. My nechceme, aby vojáci seděli večer na kufrech a dívali se na fotografie svých děvčat a vzdychali. My chceme, aby byli na kulturně politické světnici a zpívali naše masové písně a tančili naše masové lidové a vojenské tance, pravda? A v tomto úsilí, soudruhu, nám, soudruhu, vaše báseň, soudruhu, nepomáhá. Ne, soudruhu. Toto úsilí nám, soudruhu, vaše báseň, soudruhu, maří!“ Z očí pod huňatým obočím vylétávaly rakety, hlava se výhrůžně ponachýlila k desátníkovi Brynychovi, každé „soudruhu“ znělo jako salva popravčí čety. Úředník tabákového skladu cítil, jak mu záda vlhnou chladným potem. Tohle, sakra, nechtěl!

„Nu, ale jinak, soudruhu,“ převzal slovo laureát Bobr, kterému se zdeptaného adepta laureátství očividně zželelo, „tvá básnička není špatná. Jak jsem už podotkl, myšlenka je původní, i zpracování je dosti zdařilé. Sem tam to ovšem zaskřípe, zavrže, sem tam je to trošku klišé, sem tam otřelý obraz, ale učený nikdo z nebe nespad, soudruhu. A že to není špatná báseň, to konečné vidíš z toho, že dostala čestné uznání.“

Jenže úředníku tabákového skladu nešlo o báseň, ale o kádrový posudek, který si přinese z vojny a jehož kvalita se mu po majorově útoku zdála ohrožena. Proto na laureátovu konejšivou chválu jenom mrtvě pokýval hlavou a s obavami se opět zadíval na majora. Ten však se dostatečně vypovídal a mlčel. Desátník Brynych si už chtěl oddychnout, když vtom se ozval rotný, který vypadal jako od neštovic a předtím říkal něco o politické práci u jednotky, kde je velitelem kapitán Kanapa.

„Já sám,“ řekl roťák, „se při své politické práci u útvaru, kde je politickým pracovníkem poručík Maťátko, shledávám s tímhle zjevem, a považuji ho za zjev nezdravý. Soudruzi si lepí do kufrů obrázky děvčat, a to by ještě nebylo tak zlé, ale lepí si tam i obrázky, které už vůbec do vojenského kufru nepatří.“ Obrátil se na herečku, ale v politickém zápalu si nevšiml, že ji vyrušil z koketerie s vítězným četařem. „Já nechci tady před soudružkou přímo říkat co, ale –“

„Víme, víme!“ ozval se vtom skřehotavý hlas z řad důstojníků po laureátově levici. „Nahý ženský! To se na vojně dělalo už za mě, když jsem si v šestadevadesátym odbejval prezenční službu u Sedmašedesátýho dragounskýho. Tehdá, pánové – soudruzi –“ promluvil vysoký stařec s hodností plukovníka a s tankistickými znaky.

„Ano, soudruhu plukovníku,“ přerušil ho rychle ausácký major. „To říkáte správně. To je vlastně jeden z těch vlastně buržoazních přežitků, pravda, proti kterým musíme bojovat. A takovéhle básně, soudruhu,“ nasupil znovu obočí na Brynycha, jehož srdce opět sevřely obavy, týkající se v podstatě otázky, jestli ho Blaženka ještě bude chtít, stane-li se horníkem, „takovéhle, soudruhu, básně, nám, soudruhu, proti nim, soudruhu, bojovat nepomáhají!“ dokončil major úvahu.

Desátník Brynych už otvíral ústa, aby se omluvil, že neúmyslně, něco takového že opravdu nechtěl – když vtom ho vysvobodil jiný, dosud neznámý hlas. Patřil rotnému Bivoji Balíkovi, který se zapraštěním pohnul svou židlí a pravil vážně a inteligentně:

„Soudruhu majore, dovolte mi poznámku.“

„Prosím, prosím, soudruhu rotný. Jsme tu pod diskusí,“ řekl ma­jor.

„Když tedy už diskutujeme politický dosah oceněných prací,“ začal Balík, „dovolte mi, abych upozornil na jednu věc.“ Odmlčel se a jeho hlas, který zněl jistě, zkušeně a jakoby nebezpečně, způsobil, že všichni zbystřili pozornost. „Nechtěl bych, prosím, aby se to vykládalo jako nějaký projev závisti nebo nějakého rejpalství, tak to, prosím, není míněno, to rozhodně ne, ale jako otevřená soudružská kritika, kritika, která nechce ničit, ale pomáhat!“ Udělal novou pauzu, tentokrát delší. Všichni seděli jakoby omámeni jakousi úctou.

„Prosím, soudruhu,“ řekl pak zdvořile ausácký major.

„Tady soudruhu desátníkovi,“ mluvil dále Bivoj Balík a desátník Brynych pocítil opět lehké zamrazení na zádech, „bylo, a naprosto správně a oprávněně, vytýkáno, že politický dosah jeho veršů je jiný, než pravděpodobně jistě ve svém nepochybně snad upřímném záměru předpokládal. A já bych chtěl při té příležitosti upozornit spíše než na prvé čtyřverší na závěr jeho básně, soudruzi!“

Odmlčel se a přemýšlivě spočinul zrakem na stropě, ozdobeném nedávno četařem Remundou, v civilu písmomalířem, monumentální malbou růžolících vojínů, objímajících se s růžolícími horníky, hutníky, zemědělci a pracujícími inteligenty, které znázorňoval bílý plášť a brýle. Vojínu v tankistické kukle tam podávala růžolící, ale nikým neobjímaná dívka chléb a sůl, a celý výjev z jakéhosi obláčku spokojeně pozoroval generál Čepička.

Muž, který se takto uvedl a pak vzhlédl k dílu vzbuzujícímu nadšení pro radostný život na stropě, měl za sebou – což desátník Brynych ovšem nevěděl – už pět knih básní. Počátkem války založili (spolu s kamarádem Robertem Neumannem a pod patronací pátera Pecičky, autora knihy _Starý páter a dva mladíci_, velmi populární mezi katolickými jinochy) sdružení _Svatovojtěšský kruh_ a vydávali časopis _Svatovojtěšské drobty_. Z tohoto období pocházela i samostatná knižní prvotina Balíkova _Boží muka_ (1940). Balík však, pod vlivem dívky, která z ryzího zájmu o moderní umění stávala nahá modelem kubistickým malířům, přestal záhy být ctitelem svatého biskupa a vyzpíval svůj žal k modelce v surrealistické sbírce _Drátěná viola a leukocyty_ (1945). Následovaly sbírky _Sekyra zvoní na poplach_ (1947), _Zpěv širokého života_ (1949) a _Vonící země_ (1951). V tisku byla kniha, která nesla název _Píseň zpívaná pod pancířem_ a která sice – vzhledem k objemu pasu poetického roťáka v poměru k průměru velitelského příklopu tanku T-34 – nemohla pramenit ze skutečného prožitku, ale tím se pravděpodobně nijak pronikavě nelišila od většiny dosavadní Balíkovy žně (snad s výjimkou _Drátěné violy a leukocytů_).

Nyní se básník nadechl, spustil oči z radostného výjevu na stropě a pokračoval: „Vezměme si dvě závěrečná čtyřverší, soudruzi:

> _Vy kufry vojenské,  
> až slzy deště skanou  
> na oprýskaný lak  
> za kasárenskou branou,_

> _kus života my všichni  
> v nich poneseme domů  
> a podzim pohltí nás  
> v šedivou deště clonu._

Zachycuje to, myslím,“ pokračoval, „velmi výstižně jednu věc: náladu podzimní přírody. Po této stránce – je to, myslím, báseň zdařilá. Ovšem, zeptáme-li se po jejím politickém dosahu, to je už otázka jiná. Řekněte sám, Mistře, jaký je výsledný dojem, základní tón práce? Veselí? Optimismus? Hrdost? Pýcha na vojenský stav? Radost z návratu k práci v civilu? Myslím, že ne. Myslím, že základní tón té básně je jakýsi smutek. A to smutek neoprávněný, smutek neodpovídající ani poměru našeho vojáka k vojenské službě, ani jeho poměru k soukromému životu. Zkrátka smutek, který nemá být a který není součástí psychologické výzbroje našich jednotek. A proto myslím, soudruzi, že tato báseň vzbuzuje ve vojenském čtenáři nálady, které na vojnu nepatří, které mu nepomáhají řešit problémy a překonávat překážky jak jeho vojenského, tak jeho civilního života, které, myslím, nakonec jeho vztah k životu a k jeho skutečným dnešním problémům kalí a zatemňují.“

  

„Ano, ano,“ pravil laureát Bobr. „Já to také říkám. Jenom ne smu­tek,“ a do debaty se pak vmísili další. Jakýsi uznáním poctěný svobodník poznamenal, že někdy je smutek neoddiskutovatelný fakt, na což mu ausácký major, rozhorlený vývody Bivoje Balíka, odpověděl, že potom je proti němu třeba bojovat. Jedna poetická duše prohlásila, že v pocitu smutku je jakási nenávistná síla a že všichni revolucionáři byli smutní. Bivoj ho hladce vyřídil tím, že je to idealistický omyl a aby mu nějaké smutné revolucionáře jmenoval, a jestliže mu je bude jmenovat, aby dokázal, že byli smutní. Tankistický politruk prohlásil, že u jeho tankové jednotky, kde je kuchařem poddůstojník Lebeda, jsou soudruzi veselí a nemají také proč být smutní. Jistý četař Pankůrek začal rozvíjet názor o tom, že poezie má kromě své hodnoty ideové také hodnoty, aby se tak řeklo, v jistém slova smyslu tezaurační, totiž že obohacuje život a vytváří pokladnici pestrých citů. Na to ausácký major odpověděl, že dnešní život je dost bohatý a pestrý i bez smutku.

Desátník Brynych přestal mezitím hrůzou vnímat své okolí, a tak neměl nic z debaty, která se vlekla donekonečna a v níž se rotný Balík bil za pravdivou, mužnou, hořící poezii, jež by v našem vojáku probouzela všechny druhy vojenských ctností. Bil se tím ohnivěji, čím chaběji se ozývaly hlasy, které, byť i jen v nepatrných náznacích a s mnoha kondicionály, vyslovovaly byť i jen sebenejnepatrnější maličko od jeho názoru odchylný názor na poezii. Bil se tak neohroženě za tuto svoji vizi poezie, již s ním plně a neohroženě sdílelo i velitelství divize a jejíž všechny vlastnosti dovedl plynule a strhujícím způsobem vyjmenovat, ale kterou konkrétními příklady z jakékoliv tvorby taktně neilustroval, bil se hlavně s četařem Pankůrkem, jehož názory, sice velmi zaobaleně vyslovované, zdály se svědčit – jak o tom uvažoval politický pracovník jedné tankové jednotky – o podivném poměru tohoto soudruha nejen k naší nové vojenské poezii, ale k poezii a umění vůbec, a vůbec k lidově demokratické armádě, a vůbec k lidově demokratickému zřízení. Zkrátka, soudruh politruk měl podezření – a četař Pankůrek, který zbyl nakonec jediný ze všech původně četných odpůrců Bivoje Balíka, to podezření svými výroky stále posiloval –, že tento soudruh není upřímným a dobrým soudruhem a zda by snad nebylo dobře zpravit o tomto pozorování soudruha politického pracovníka jeho útvaru a vyzvat jej, aby si soudruha Pankůrka pozorněji všímal, a to nejen u výcviku, ale také jak se chová po službě, na vycházkách, s kým se stýká a podobně. Poctivý politruk ovšem netušil, že jeho kolega od útvaru četaře Pankůrka se v tuto dobu právě nalézá při provozování tance zvaného „šoulačka“ v tanečním sále hostince Na Vlachovce s pochybnou dívkou, známou pod jménem „Róza z Vlachovky“, a vůbec ovšem netušil, co v té chvíli ovšem netušil ani Pankůrkův politruk sám, že totiž tento důstojník stráví příštích čtrnáct dní v jistém oddělení vojenské nemocnice v Praze na Hradčanech, podroben penicilínové kúře.

Když konečně po hodině boje debata skončila naprostým vítězstvím Bivoje Balíka a jeho názorů, plně podporovaných velitelstvím divize, a naprostou porážkou četaře Pankůrka a jeho názorů, jež se ukázaly být tak subjektivistické, že je z přítomných nakonec nepodporoval nikdo, rozpomněli se debatující na toho, jehož veršovaný výtvor všechno zavinil: a tehdy zjistili, že tento muž, desátník Josef Brynych, nenalézá se již mezi nimi.

Nalézal se na asfaltce, vedoucí k budově jeho útvaru, kde je milenkou velitele četařka Babinčáková, a zabýval se v duchu komponováním závazku, že po skončení základní vojenské služby nastoupí v Kladenských kamenouhelných dolech jako dobrovolný brigádník.

* * *

Robert Neumann celý ten spor nesledoval. Uvízl v zelených očích herečky a dokonale se smířil s myšlenkou, že půjde-li to, zhřeší toho večera myšlením, řečí i skutky.

  

V chumlu těl, který se vytvořil po zjištění zmizení desátníka Brynycha, propletla se herečka zkušeně k vítězi a družně ho oslovila:

„Chtěla jsem vám ještě jednou pogratulovat, Mistře. Vaše verše se tak dobře říkají, víte to?“

Hodlal říci, že neví, nebo ví, nevěděl, ale ona stejně, dřív než něco řekl, pokračovala:

„To vy si je asi při psaní říkáte, nemám pravdu? Mám? To básníci moc často nedělají, a pak se takové verše recitují špatně. Ale ty vaše se mi říkají opravdu báječně.“

Podařilo se mu poznamenat:

„Vy je taky báječně říkáte!“

Ale to jenom do pauzičky, v níž se nadechla. A už mlela dál: „Děkuji vám! Ale každá skutečná báseň, víte, se říká dobře. Nemyslíte? Já se v teorii básnictví moc nevyznám, ale myslím, že tohle je jedna z věcí, co se podle nich pozná skutečná poezie. Že se to dobře říká. Nemám pravdu? Co říkáte?“

Než mohl říct, co říká, říkala ona:

„Špatná báseň vůbec říkat nejde. Ale ta vaše se říká skvěle. Nedal byste mi ještě nějaké? Dal? Dovolil byste, abych je recitoval na zájezdech? Ano? Dovolil? To by bylo ohromné! Víte, my děláme často zájezdy, takové kulturní brigády do venkovských posádek, znáte to? Neznáte? Směla bych tam říkat některé vaše verše? Souhlasíte?“

Stačil jenom kývnout.

„A nešel byste ven? Tady je dusno, nezdá se vám? Venku je hezky, ještě skoro léto. Šel byste? Nešel?“

Šel samozřejmě. A neuplynula ani minuta, a (nedopouštěl se žádného hříchu, myšlením, řečí ani skutky) seděli na lavičce u široké asfaltové cesty, olemované mozaikami z barevných kamínků, jež do světélkující noci hlásaly výzvu: KUPŘEDU ZA VZORNÉ SPLNĚNÍ PODZIMNÍ PROVĚRKY. Přes upovídaný zájem o Robertovu poezii dostala se herečka velmi brzy k informacím o jeho soukromí. Našel u ní útěchu: ne útěchu těla, nýbrž tu, kterou mu teoreticky měla poskytnout zpovědnice. Rozdíl (významný) byl v tom, že ve zpovědnici se žaluje na sebe. Tady, ani nevěděl jak, najednou žaloval na Ludmilu, a místo aby za hustým křovím kousek od vozovky rozepínal knoflíčky na čínském hedvábí, poskytoval herečce – pokud věděl úplný – přehled Ludmiliných obdivovatelů, což subjektivně pociťoval jako veliký zázrak porozumění, jako balzám citlivé a chápající ženské duše.

Alena Hillmanová, šikovně využívajíc nezkušenosti pokrokově katolického básníka, radovala se zatím z bohatých novinek, jež se dozvěděla o milostném životě svého příliš mlčenlivého bratrance.
