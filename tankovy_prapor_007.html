<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Sedmý tankový prapor v&nbsp;útoku na spěšně vybudovanou obranu nepřítele">
    <meta name="apple-mobile-web-app-capable" content="yes">
    <title>Sedmý tankový prapor v&nbsp;útoku na spěšně vybudovanou obranu nepřítele</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./tankovy_prapor_006.html">
    <link rel="next" href="./tankovy_prapor_008.html">
    <meta name="nb-order" content="3">
    <link rel="self" href="tankovy_prapor_007.html">
    <meta name="nb-identifier" content="skvorecky-tankovy-prapor-5941355">
    <meta name="nb-role" content="chapter">
  </head>
  <body data-nb-words="10892" data-nb-chars="69209" class="nb-role-chapter nb-custom-style">
    <nav role="doc-toc">
      <li><a href="tankovy_prapor_005.html">Věnování</a></li>
      <li><a href="tankovy_prapor_006.html">Slovo autora</a></li>
      <li><a href="tankovy_prapor_007.html">Sedmý tankový prapor v útoku na spěšně vybudovanou obranu nepřítele</a></li>
      <li><a href="tankovy_prapor_008.html">Provedení zkoušek FO u Sedmého tankového praporu</a></li>
      <li><a href="tankovy_prapor_009.html">Noc v posádkovém vězení</a></li>
      <li><a href="tankovy_prapor_010.html">Lekce z katolického náboženství</a></li>
      <li><a href="tankovy_prapor_011.html">Divizní kolo Armádní soutěže tvořivosti</a></li>
      <li><a href="tankovy_prapor_012.html">Vůně civilu</a></li>
      <li><a href="tankovy_prapor_013.html">Podzimní prověrka bojové a politické připravenosti</a></li>
      <li><a href="tankovy_prapor_014.html">Bakchanálie</a></li>
      <li><a href="tankovy_prapor_015.html">Kulturně masový večírek na rozloučenou</a></li>
      <li><a href="tankovy_prapor_016.html">Poděkování</a></li>
      <li><a href="tankovy_prapor_017.html">Autorova poznámka</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tankovy_prapor_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="10" data-nb-chars="67"><span class="idea" data-nb-ref-number="1" id="idea1" data-nb-words="10" data-nb-chars="67">Sedmý tankový prapor v&nbsp;útoku na spěšně vybudovanou obranu nepřítele</span></h1>
        <p class="chunk" data-nb-ref-number="2" data-nb-words="88" data-nb-chars="580"><span class="idea" data-nb-ref-number="2" id="idea2" data-nb-words="88" data-nb-chars="580">Ve&nbsp;23.47, tedy přesně o&nbsp;17 minut později, nežli stálo v&nbsp;plánkonspektu, vykonal kapitán tank. Václav Matka kontrolu rozmístění bojových vozidel ve&nbsp;východišti k&nbsp;útoku a&nbsp;postál asi pět minut u&nbsp;tanku, jemuž velel četař Krajta, aby se&nbsp;podíval na&nbsp;zahájení okopových prací. Měsíc, napůl skrytý podzimními mráčky, zaléval přízračným světlem pětičlennou skupinu, bušící otupenými krumpáči do&nbsp;kamenité země, a&nbsp;tank, který se&nbsp;tyčil v&nbsp;pozadí a&nbsp;zdvihal ocelový nos k&nbsp;světélkujícímu nebi, vypadal, jako by&nbsp;zasněně hleděl někam naproti na&nbsp;stráň Okrouhlického vrchu, rozrytou stopami mnoha útoků.</span></p>
        <p class="chunk" data-nb-ref-number="3" data-nb-words="199" data-nb-chars="1345"><span class="idea" data-nb-ref-number="3" id="idea3" data-nb-words="199" data-nb-chars="1345">Jakmile se&nbsp;kapitán obrátil a&nbsp;spolu se&nbsp;svým průvodem, upjatým do&nbsp;montgomeráků, zmizel v&nbsp;noční páře mezi roztroušenými stromy za&nbsp;tankem, pracovní úsilí skupinky se&nbsp;rychle zmírnilo. Kapitán sám, oděný neposkvrněnou kombinézou, na&nbsp;níž byly ještě patrné vymačkané hrany (následek dlouhého skladování v&nbsp;intendančním skladu), kráčel magickým příšeřím zářijové půlnoci k&nbsp;svému štábnímu vozu. Necítil nic z&nbsp;poezie této podivné předpůlnoční chvíle a&nbsp;podivné situace; přemýšlel, jaký byl blbec, když se&nbsp;před dvěma lety, kdy mu&nbsp;trochu hořela koudel ve&nbsp;Státní pojišťovně, dal nachytat na&nbsp;armádní výzvu, zanechal pohodlného postavení kádrováka a&nbsp;odešel do&nbsp;zvláštního desetiměsíčního kursu pro rychlovýrobu tankových specialistů se&nbsp;zajištěným brzkým povýšením. Tehdy neměl tušení o&nbsp;nějakých nočních cvičeních, která se&nbsp;konají týden co&nbsp;týden a&nbsp;za každého počasí. Ani o&nbsp;jiných podobných nepříjemnostech. Došel na&nbsp;cestu a&nbsp;posvítil si&nbsp;baterkou na&nbsp;plánkonspekt: „<em>23.00–04.00 osádky provedou okopové práce a&nbsp;zamaskování bojových vozidel, 04.30–04.50 pohotovost k&nbsp;vyražení k&nbsp;útoku, 04.50 zahájení dělostřelecké přípravy, 05.00 vyražení k&nbsp;útoku</em>.“ Může tedy do&nbsp;půl páté spát. Měl by&nbsp;ovšem chodit po&nbsp;osádkách a&nbsp;sledovat práci. Ale hovno. Zhasil lucerničku a&nbsp;odbočil z&nbsp;cesty ke&nbsp;křoví, kde stál zamaskovaný štábní vůz. Zastavil se&nbsp;u&nbsp;schůdků a&nbsp;obrátil se&nbsp;na&nbsp;svého průvodce.</span></p>
        <p class="chunk" data-nb-ref-number="4" data-nb-words="52" data-nb-chars="314"><span class="idea" data-nb-ref-number="4" id="idea4" data-nb-words="52" data-nb-chars="314">„Hospodin,“ oslovil výchovného náčelníka praporu. „Mrkni se&nbsp;na&nbsp;to&nbsp;a&nbsp;trochu jim zvedni mandle. Já&nbsp;du&nbsp;chrápat. Eště sem tenhle tejden ani jednu noc pořádně nespal, chlapi. V&nbsp;pondělí ta&nbsp;kulturní konference, v&nbsp;úterý stranická schůze do&nbsp;tří do&nbsp;rána, pak služba, ve&nbsp;středu velitelskej den&nbsp;– vzbuď mě&nbsp;ve&nbsp;čtyři, Hospodin.“</span></p>
        <p class="chunk" data-nb-ref-number="5" data-nb-words="36" data-nb-chars="251"><span class="idea" data-nb-ref-number="5" id="idea5" data-nb-words="36" data-nb-chars="251">„Provedu, soudruhu kapitáne,“ pravil žertovně poručík Hospodin a&nbsp;cvakl podpatky. Sotva za&nbsp;kapitánem zapadly dveře štábního vozu, odešel poručík k&nbsp;řidičské kabině a&nbsp;otevřel dvířka. Za&nbsp;volantem pokojně chrápal řidič. Hospodin jím zacloumal a&nbsp;vzbudil ho.</span></p>
        <hr>
        <p class="chunk" data-nb-ref-number="6" data-nb-words="5" data-nb-chars="31"><span class="idea" data-nb-ref-number="6" id="idea6" data-nb-words="5" data-nb-chars="31">„Co je?“ zabručel řidič ospale.</span></p>
        <p class="chunk" data-nb-ref-number="7" data-nb-words="20" data-nb-chars="122"><span class="idea" data-nb-ref-number="7" id="idea7" data-nb-words="20" data-nb-chars="122">„Heleď,“ pravil poručík. „Běž pomoct rotnýmu Smiřickýmu, jsou tam jenom čtyři. A&nbsp;přijď mě&nbsp;ve&nbsp;tři čtvrti na&nbsp;čtyři vzbudit.“</span></p>
        <p class="chunk" data-nb-ref-number="8" data-nb-words="53" data-nb-chars="306"><span class="idea" data-nb-ref-number="8" id="idea8" data-nb-words="53" data-nb-chars="306">„Do prdele,“ odpověděl nesrozumitelně řidič a&nbsp;vylezl ven. Byl to&nbsp;ještě lemoun, příslušník prvního ročníku, a&nbsp;na větší odpor se&nbsp;nezmohl. Venku ho&nbsp;roztřásla zima. Malý poručík Hospodin se&nbsp;zatím čile vyškrábal na&nbsp;jeho místo do&nbsp;kabiny a&nbsp;zavřel za&nbsp;sebou. Za&nbsp;oknem se&nbsp;mihl cíp deky, jak se&nbsp;do&nbsp;ní&nbsp;důstojník balil.</span></p>
        <p class="chunk" data-nb-ref-number="9" data-nb-words="101" data-nb-chars="644"><span class="idea" data-nb-ref-number="9" id="idea9" data-nb-words="101" data-nb-chars="644">Vojín Holený, řidič, se&nbsp;otočil, strčil ruce do&nbsp;kapes, a&nbsp;drkotaje zuby pustil se&nbsp;směrem neurčitě severním ke&nbsp;skupinkám keřů, které tam stály jako realistické kulisy na&nbsp;ochotnickém jevišti. Nočním tichem zvonily a&nbsp;skřípaly vzdálené nárazy lopat a&nbsp;krumpáčů. Holený spěchal vysokou trávou a&nbsp;cítil, jak mu&nbsp;rosa prosakuje plátěnými kalhotami letní uniformy. To&nbsp;ho&nbsp;ještě víc rozladilo. U&nbsp;jedné skupiny keřů kotvil štábní vůz politického oddělení, a&nbsp;právě když šel Holený kolem, rozsvítil někdo baterku a&nbsp;na pozadí osvětlených dveří vozu se&nbsp;začernaly dvě důstojnické čepice. Pak zavrzaly schůdky, dveře se&nbsp;otevřely a&nbsp;světla i&nbsp;s&nbsp;čepicemi v&nbsp;nich zmizela.</span></p>
        <p class="chunk" data-nb-ref-number="10" data-nb-words="11" data-nb-chars="67"><span class="idea" data-nb-ref-number="10" id="idea10" data-nb-words="11" data-nb-chars="67">Kurvy, pomyslel si&nbsp;Holený, člověka vyženou ven a&nbsp;sami jdou chrápat.</span></p>
        <p class="chunk" data-nb-ref-number="11" data-nb-words="69" data-nb-chars="433"><span class="idea" data-nb-ref-number="11" id="idea11" data-nb-words="69" data-nb-chars="433">Když se&nbsp;však přiblížil k&nbsp;místům, kde podle rozmístění měla vyrábět okop pro střední tank osádka rotného Smiřického, zaznělo od&nbsp;nejasné skvrny v&nbsp;noční mlze, kterou Holený považoval za&nbsp;skupinu keřů, zahučení tankových motorů a&nbsp;skvrna se&nbsp;pohnula. Byl to&nbsp;tank. Holený rozeznal kanón ve&nbsp;vysoké elevaci, ale ten se&nbsp;najednou prudce nahnul dopředu a&nbsp;pohybující se&nbsp;skvrna zmizela v&nbsp;jednotvárné šedi travnaté pláně pod mlhou. Také motor umlkl.</span></p>
        <p class="chunk" data-nb-ref-number="12" data-nb-words="56" data-nb-chars="377"><span class="idea" data-nb-ref-number="12" id="idea12" data-nb-words="56" data-nb-chars="377">Holený rychle přiklusal k&nbsp;dějišti toho zázraku. Opravdu; železná bedna spočívala jakoby zapuštěna do&nbsp;krásně zhotoveného okopu. Po&nbsp;obou stranách se&nbsp;tyčily kopce vyházené hlíny a&nbsp;kanón přesně přesahoval vzornou předprseň. Holeného naplnila hluboká úcta k&nbsp;osádce, oslabené o&nbsp;jednoho muže (měl kapavku), která v&nbsp;čase kratším, než stanoví normy, vykopala tak obrovskou díru do&nbsp;země.</span></p>
        <p class="chunk" data-nb-ref-number="13" data-nb-words="30" data-nb-chars="198"><span class="idea" data-nb-ref-number="13" id="idea13" data-nb-words="30" data-nb-chars="198">Přistoupil k&nbsp;veliteli, jenž právě slézal z&nbsp;věže, a&nbsp;oslovil ho&nbsp;napůl kamarádsky, napůl s&nbsp;povinnou úctou k&nbsp;poddůstojníkovi, jež však pramenila nikoli z&nbsp;povinnosti, ale z&nbsp;momentálního upřímného obdivu:</span></p>
        <p class="chunk" data-nb-ref-number="14" data-nb-words="14" data-nb-chars="79"><span class="idea" data-nb-ref-number="14" id="idea14" data-nb-words="14" data-nb-chars="79">„Soudruhu rotný, mě&nbsp;sem poslal Hospodin, abych vám prej pomoh s&nbsp;vokopem. Ale&nbsp;–“</span></p>
        <p class="chunk" data-nb-ref-number="15" data-nb-words="70" data-nb-chars="405"><span class="idea" data-nb-ref-number="15" id="idea15" data-nb-words="70" data-nb-chars="405">„Ta píča!“ zaznělo z&nbsp;řidičského otvoru a&nbsp;na předprseň se&nbsp;z&nbsp;něho vyhrabal podsaditý voják v&nbsp;zamaštěné kombinéze s&nbsp;desátnickými prýmky na&nbsp;prsou. „Von si&nbsp;myslí, že&nbsp;se&nbsp;kvůli němu ztrháme. Ať&nbsp;si&nbsp;posere hlavu, kráva.“ Obrátil se&nbsp;k&nbsp;veliteli a&nbsp;řekl slušněji: „Tak co, Danny? Neřikal sem to? Ukázkovej vokop. Dyť sem věděl, že&nbsp;tady je. Tady to&nbsp;znám jak svý hovno. Vokrouhlickej vrch sem dobyl už&nbsp;aspoň pětsetkrát.“</span></p>
        <p class="chunk" data-nb-ref-number="16" data-nb-words="4" data-nb-chars="26"><span class="idea" data-nb-ref-number="16" id="idea16" data-nb-words="4" data-nb-chars="26">Velitel tanku se&nbsp;rozhlédl.</span></p>
        <p class="chunk" data-nb-ref-number="17" data-nb-words="9" data-nb-chars="50"><span class="idea" data-nb-ref-number="17" id="idea17" data-nb-words="9" data-nb-chars="50">„Je to&nbsp;fajn, Andělíne. Doufám, že&nbsp;na&nbsp;to&nbsp;nepřídou.“</span></p>
        <p class="chunk" data-nb-ref-number="18" data-nb-words="29" data-nb-chars="152"><span class="idea" data-nb-ref-number="18" id="idea18" data-nb-words="29" data-nb-chars="152">„Čerta starýho, kamaráde,“ pravil řidič. „A&nbsp;dyby&nbsp;– já&nbsp;se&nbsp;jim na&nbsp;to&nbsp;vyseru. Já&nbsp;už&nbsp;mám vodsloužíno svý. Ať&nbsp;se&nbsp;dřou lemouni, ale ne&nbsp;dubňáci. A&nbsp;du chrápat.“</span></p>
        <p class="chunk" data-nb-ref-number="19" data-nb-words="13" data-nb-chars="69"><span class="idea" data-nb-ref-number="19" id="idea19" data-nb-words="13" data-nb-chars="69">„Počkej, eště to&nbsp;maskování, ať&nbsp;je&nbsp;to&nbsp;z&nbsp;krku!“ zavolal za&nbsp;ním velitel.</span></p>
        <p class="chunk" data-nb-ref-number="20" data-nb-words="11" data-nb-chars="61"><span class="idea" data-nb-ref-number="20" id="idea20" data-nb-words="11" data-nb-chars="61">„To ať&nbsp;udělá Juraj tady s&nbsp;Holeným, dyž ho&nbsp;Hospodskej poslal.“</span></p>
        <p class="chunk" data-nb-ref-number="21" data-nb-words="8" data-nb-chars="43"><span class="idea" data-nb-ref-number="21" id="idea21" data-nb-words="8" data-nb-chars="43">„Hovno!“ zaznělo z&nbsp;věže. „Na to&nbsp;se&nbsp;vyseru.“</span></p>
        <p class="chunk" data-nb-ref-number="22" data-nb-words="7" data-nb-chars="61"><span class="idea" data-nb-ref-number="22" id="idea22" data-nb-words="7" data-nb-chars="61">„Neser, Juraji,“ pravil pedagogicky řidič. „Koukej maskovat!“</span></p>
        <p class="chunk" data-nb-ref-number="23" data-nb-words="5" data-nb-chars="26"><span class="idea" data-nb-ref-number="23" id="idea23" data-nb-words="5" data-nb-chars="26">„Do prdele, nech mě&nbsp;bejt!“</span></p>
        <p class="chunk" data-nb-ref-number="24" data-nb-words="12" data-nb-chars="85"><span class="idea" data-nb-ref-number="24" id="idea24" data-nb-words="12" data-nb-chars="85">„Kurva, Juraji, neser boha! Přece nenecháš starýho Střevlíčka, aby maskoval za&nbsp;tebe.“</span></p>
        <p class="chunk" data-nb-ref-number="25" data-nb-words="7" data-nb-chars="44"><span class="idea" data-nb-ref-number="25" id="idea25" data-nb-words="7" data-nb-chars="44">„Vyserem se&nbsp;na&nbsp;to&nbsp;kolektývně,“ řekl nabíječ.</span></p>
        <p class="chunk" data-nb-ref-number="26" data-nb-words="14" data-nb-chars="97"><span class="idea" data-nb-ref-number="26" id="idea26" data-nb-words="14" data-nb-chars="97">„Tak neblbni, Juraji,“ rozkázal velitel. „Něco na&nbsp;to&nbsp;nasrat musíme, ať&nbsp;nás zbytečně nebuzerujou.“</span></p>
        <p class="chunk" data-nb-ref-number="27" data-nb-words="6" data-nb-chars="43"><span class="idea" data-nb-ref-number="27" id="idea27" data-nb-words="6" data-nb-chars="43">Ale nabíječův názor vyjádřilo jediné slovo:</span></p>
        <p class="chunk" data-nb-ref-number="28" data-nb-words="1" data-nb-chars="8"><span class="idea" data-nb-ref-number="28" id="idea28" data-nb-words="1" data-nb-chars="8">„Hovno.“</span></p>
        <p class="chunk" data-nb-ref-number="29" data-nb-words="8" data-nb-chars="38"><span class="idea" data-nb-ref-number="29" id="idea29" data-nb-words="8" data-nb-chars="38">Z&nbsp;nitra věže se&nbsp;ozval jiný, dutý hlas:</span></p>
        <p class="chunk" data-nb-ref-number="30" data-nb-words="7" data-nb-chars="39"><span class="idea" data-nb-ref-number="30" id="idea30" data-nb-words="7" data-nb-chars="39">„Lepáku, vypal, moc se&nbsp;sereš. A&nbsp;makat!“</span></p>
        <p class="chunk" data-nb-ref-number="31" data-nb-words="24" data-nb-chars="142"><span class="idea" data-nb-ref-number="31" id="idea31" data-nb-words="24" data-nb-chars="142">„Běž se&nbsp;vysrat!“ pravil nabíječ. Hned nato ve&nbsp;věži něco slabě křáplo, jako když udeří do&nbsp;plechového hrnce. Juraj zařval: „Au! Pusť mě! Neser!“</span></p>
        <p class="chunk" data-nb-ref-number="32" data-nb-words="7" data-nb-chars="51"><span class="idea" data-nb-ref-number="32" id="idea32" data-nb-words="7" data-nb-chars="51">„Lemoune!“ promluvil hlas z&nbsp;věže. „Pudeš maskovat?“</span></p>
        <p class="chunk" data-nb-ref-number="33" data-nb-words="2" data-nb-chars="8"><span class="idea" data-nb-ref-number="33" id="idea33" data-nb-words="2" data-nb-chars="8">„Už du!“</span></p>
        <p class="chunk" data-nb-ref-number="34" data-nb-words="12" data-nb-chars="76"><span class="idea" data-nb-ref-number="34" id="idea34" data-nb-words="12" data-nb-chars="76">„Chci to&nbsp;vidět!“ řekl hlas a&nbsp;nabíječ kvapně seskočil. Dopadl vedle Holeného.</span></p>
        <p class="chunk" data-nb-ref-number="35" data-nb-words="21" data-nb-chars="125"><span class="idea" data-nb-ref-number="35" id="idea35" data-nb-words="21" data-nb-chars="125">„Tak kluci, běžte natrhat trávu a&nbsp;nějaký větve. Stačí, dyž to&nbsp;naházíte na&nbsp;věž a&nbsp;trochu na&nbsp;předprseň vepředu,“ pravil velitel.</span></p>
        <p class="chunk" data-nb-ref-number="36" data-nb-words="38" data-nb-chars="225"><span class="idea" data-nb-ref-number="36" id="idea36" data-nb-words="38" data-nb-chars="225">Holený se&nbsp;otočil a&nbsp;nabíječ ho&nbsp;s&nbsp;bručením následoval. Řidič Střevlíček vylezl na&nbsp;motor tanku, rozprostřel na&nbsp;něm kabát, lehl si&nbsp;a&nbsp;zabalil se&nbsp;do&nbsp;kabátu. Žaluziemi stoupalo z&nbsp;motoru příjemné teplo. Řidič se&nbsp;uprdl a&nbsp;vmžiku usnul.</span></p>
        <p class="chunk" data-nb-ref-number="37" data-nb-words="109" data-nb-chars="666"><span class="idea" data-nb-ref-number="37" id="idea37" data-nb-words="109" data-nb-chars="666">Rotný Danny Smiřický, velitel tanku, se&nbsp;dal pomalu do&nbsp;obhlídky. Byl to&nbsp;člověk bojácný, a&nbsp;proto svědomitý. Zodpovídal za&nbsp;tank i&nbsp;za osádku, jak to&nbsp;stálo v&nbsp;řádech, a&nbsp;kdyby sem teď přišel kapitán nebo politický, odnesl by&nbsp;to&nbsp;on. Řidič i&nbsp;střelec spí, zatímco by&nbsp;měli provádět technickou prohlídku vozidla, a&nbsp;tank není dosud vůbec zamaskován. A&nbsp;kdyby některý lampasák zjistil, že&nbsp;se&nbsp;vykašlali na&nbsp;kopání a&nbsp;zajeli do&nbsp;hotového starého okopu, skrytého křovím, byl by&nbsp;bengál a&nbsp;museli by&nbsp;kopat znova, pod kontrolou. Střevlíček sice s&nbsp;naprostou jistotou tvrdil, že&nbsp;všichni důstojníci dávno zalehli a&nbsp;chrápou, ale rotný byl z&nbsp;lidí, kteří se&nbsp;obávají výjimek potvrzujících pravidla.</span></p>
        <p class="chunk" data-nb-ref-number="38" data-nb-words="165" data-nb-chars="970"><span class="idea" data-nb-ref-number="38" id="idea38" data-nb-words="165" data-nb-chars="970">Poodešel, aby se&nbsp;podíval po&nbsp;větvích k&nbsp;maskování. V&nbsp;blízkém křoví ulomil dvě mohutné haluze a&nbsp;přivlekl je&nbsp;k&nbsp;tanku. Tam už&nbsp;stál na&nbsp;věži nabíječ Juraj Bamza a&nbsp;sypal kolem sebe hrstě trávy. Holený zastrkával filigránské větvičky za&nbsp;madla a&nbsp;do žaluzií. Rotný opřel obě haluze o&nbsp;přední pancíř věže. Bylo mu&nbsp;zima. Podíval se&nbsp;na&nbsp;hodinky. Tři čtvrtě na&nbsp;jednu. Když půjde teď spát, naspí asi tři hodiny. To&nbsp;je&nbsp;krásné. Ale měl by&nbsp;samozřejmě postavit hlídky. Všichni by&nbsp;se&nbsp;měli vystřídat. Asi po&nbsp;půlhodině. Věděl však dobře, že&nbsp;dubňáky Střevlíčka a&nbsp;Žloudka k&nbsp;takovému nesmyslu nedonutí. Rozhodl se&nbsp;proto, že&nbsp;dá&nbsp;rozkaz oběma nováčkům, a&nbsp;uvažoval: já, jako velitel, mám po&nbsp;skončení okopových prací právo na&nbsp;odpočinek. Oni jsou povinni uposlechnout rozkazu. Vydám jim rozkaz a&nbsp;půjdu spát. Jestli hlídat nebudou a&nbsp;půjdou chrápat, je&nbsp;to&nbsp;jejich věc. Když je&nbsp;při tom někdo chytí, mně nemůže nic říct. Jestli mám právo chrápat, nemůže přece po&nbsp;mně nikdo chtít, abych zároveň hlídal hlídače.</span></p>
        <p class="chunk" data-nb-ref-number="39" data-nb-words="8" data-nb-chars="52"><span class="idea" data-nb-ref-number="39" id="idea39" data-nb-words="8" data-nb-chars="52">„Hele, Juraji,“ řekl. „Budete se&nbsp;střídat s&nbsp;Holeným.“</span></p>
        <p class="chunk" data-nb-ref-number="40" data-nb-words="2" data-nb-chars="13"><span class="idea" data-nb-ref-number="40" id="idea40" data-nb-words="2" data-nb-chars="13">„Co střídat?“</span></p>
        <p class="chunk" data-nb-ref-number="41" data-nb-words="8" data-nb-chars="42"><span class="idea" data-nb-ref-number="41" id="idea41" data-nb-words="8" data-nb-chars="42">„No stráž. Na&nbsp;každýho příde hodina a&nbsp;půl.“</span></p>
        <p class="chunk" data-nb-ref-number="42" data-nb-words="5" data-nb-chars="21"><span class="idea" data-nb-ref-number="42" id="idea42" data-nb-words="5" data-nb-chars="21">„Na to&nbsp;se&nbsp;ti&nbsp;vyseru.“</span></p>
        <p class="chunk" data-nb-ref-number="43" data-nb-words="52" data-nb-chars="308"><span class="idea" data-nb-ref-number="43" id="idea43" data-nb-words="52" data-nb-chars="308">„Nekecej a&nbsp;neblbni. Já&nbsp;to&nbsp;mám za&nbsp;pár a&nbsp;nechci přijít do&nbsp;průseru,“ řekl přísně rotný, vylezl na&nbsp;předprseň a&nbsp;protáhl se&nbsp;řidičským otvorem dovnitř. Dal jsem mu&nbsp;rozkaz, říkal si&nbsp;v&nbsp;duchu. Jestli ho&nbsp;nesplní, je&nbsp;to&nbsp;jeho věc. Vyřešil jsem situaci přesně podle řádů, vojenským způsobem. Podle vzoru soudruha velitele.</span></p>
        <p class="chunk" data-nb-ref-number="44" data-nb-words="65" data-nb-chars="438"><span class="idea" data-nb-ref-number="44" id="idea44" data-nb-words="65" data-nb-chars="438">Provlekl se&nbsp;opatrně příklopem a&nbsp;dosedl na&nbsp;řidičskou sedačku. Vzadu na&nbsp;jaščíkách<sup id="fnref:1"><a href="#fn:1" class="footnote-ref" role="doc-noteref">1</a></sup> chrápal četař Žloudek. Rotný nahmatal zajišťovací šroub příklopu, odjistil ho&nbsp;a&nbsp;příklop zavřel do&nbsp;bojové polohy. Otevřel však průzory, aby viděl, kdyby snad někomu napadlo přijít, sebral z&nbsp;vedlejší sedačky Střevlíčkovu kuklu, nasadil si&nbsp;ji&nbsp;na&nbsp;hlavu místo polštáře a&nbsp;opřel se&nbsp;pohodlně vlevo o&nbsp;držáky ručních granátů a&nbsp;výpustný kohout zavzdušňovacího potrubí.</span></p>
        <p class="chunk" data-nb-ref-number="45" data-nb-words="194" data-nb-chars="1108"><span class="idea" data-nb-ref-number="45" id="idea45" data-nb-words="194" data-nb-chars="1108">Průzorem zářila dovnitř jasná hvězda a&nbsp;v&nbsp;tanku bylo cítit naftu a&nbsp;olej. Zvenčí slabě zaznívaly údery krumpáčů od&nbsp;vedlejších vozidel. Tam se&nbsp;ještě pracuje. Rotný si&nbsp;dal ruce do&nbsp;podpaží, aby si&nbsp;je&nbsp;zahřál, a&nbsp;zadíval se&nbsp;na&nbsp;hvězdu. Zasnil se. Ihned se&nbsp;ho&nbsp;zmocnila dřímota a&nbsp;v&nbsp;příjemných mrákotách ho&nbsp;ještě napadlo, že&nbsp;by&nbsp;si&nbsp;měl honem dát udělat u&nbsp;fotografa v&nbsp;Okrouhlici snímek. Fotograf má&nbsp;vlastní kuklu k&nbsp;dispozici. Lizetce by&nbsp;se&nbsp;fotka s&nbsp;kuklou snad líbila. Měla by&nbsp;z&nbsp;ní asi legraci. Ale bude si&nbsp;muset pospíšit, protože –. Z&nbsp;věže zazněl nabíječův hlas: „Už se&nbsp;na&nbsp;to&nbsp;vyser, vole!“, po&nbsp;železném stropě zaklapaly podkůvky, cinkly o&nbsp;pancíř a&nbsp;zapraskalo síťoví žaluzií nad motorem. Jdou spát, pomyslel si&nbsp;rotný v&nbsp;polospánku. Ale já&nbsp;jsem jim dal rozkaz a&nbsp;já spím. Pocítil nepříjemný tlak v&nbsp;kříži, kam se&nbsp;mu&nbsp;svezla pistole. Přetáhl si&nbsp;ji&nbsp;na&nbsp;břicho. A&nbsp;kdyby byla válka, nemohli by&nbsp;teď asi vůbec spát, protože by&nbsp;měli v&nbsp;kalhotech. Dovedl si&nbsp;ten strach představit. Strach tankových osádek, kterým vojenští statistici vypočetli, že&nbsp;jejich životnost v&nbsp;boji jsou čtyři minuty. Ale snad válka nebude. Možná že&nbsp;jo, možná že&nbsp;ne.</span></p>
        <p class="chunk" data-nb-ref-number="46" data-nb-words="36" data-nb-chars="186"><span class="idea" data-nb-ref-number="46" id="idea46" data-nb-words="36" data-nb-chars="186">Ale asi bude, pomyslel si, ale jak usínal, myslil na&nbsp;to, že&nbsp;už&nbsp;brzy půjde do&nbsp;civilu. A&nbsp;co bude vlastně dělat a&nbsp;na nedobytnou Lizetku a&nbsp;jestli mu&nbsp;sestřenice Alena sežene to&nbsp;místo v&nbsp;Praze.</span></p>
        <p class="chunk" data-nb-ref-number="47" data-nb-words="206" data-nb-chars="1409"><span class="idea" data-nb-ref-number="47" id="idea47" data-nb-words="206" data-nb-chars="1409">Usnul v&nbsp;jednu hodinu. Tou dobou už&nbsp;kapitán Matka, natažený na&nbsp;pohodlném kavalci svého štábního vozu, dávno spokojeně oddychoval (podle plánkonspektu cvičení prováděl kontrolu okopových prací); spal i&nbsp;výchovný náčelník Sedmého tankového praporu poručík Hospodin v&nbsp;řidičské kabině tatry (agitační práce v&nbsp;osádkách na&nbsp;téma <em>Dodržováním okopových norem bojujeme za&nbsp;mír</em>), po&nbsp;trochu těžké večeři se&nbsp;neklidně převaloval na&nbsp;kavalci svého štábního vozu zástupce velitele pro věci politické nadporučík Růžička, trápen těžkými sny (kontrola práce agitátorů čet a&nbsp;osádek), a&nbsp;nadporučík Pinkas, náčelník štábu, se&nbsp;pokoušel přimět nepoddajné nervy ke&nbsp;klidu dávkami somniferu a&nbsp;snažil se&nbsp;vypudit z&nbsp;hlavy představu své manželky Janinky, která spí sama v&nbsp;prázdném bytě, nebo možná nespí a&nbsp;není sama… (prověření obeznámení velitelů čet se&nbsp;situací, kontrola jejich palebných náčrtků čet). Pod nataženou plachtou jiné tatry, rovněž poklidně, spali i&nbsp;tři velitelé rot (kontrola činnosti osádek); jenom čtvrtý, snaživý poručík Hezký, na&nbsp;něhož si&nbsp;pro jeho přičinlivost kapitán Matka zasedl, vykonával poctivě plánkonspektem mu&nbsp;předepsané činnosti, a&nbsp;navíc&nbsp;– k&nbsp;malé radosti podřízených vojínů&nbsp;– pomáhal kopat žalostnou napodobeninu tankového okopu osádce četaře Vytáhlého, skládající se&nbsp;toho času jen ze&nbsp;dvou mužů (ostatní byli v&nbsp;base). Leč tuto jeho snahu viděl z&nbsp;nadřízených pouze Pánbůh, a&nbsp;jeho existenci armádní velení neuznávalo.</span></p>
        <p class="chunk" data-nb-ref-number="48" data-nb-words="38" data-nb-chars="245"><span class="idea" data-nb-ref-number="48" id="idea48" data-nb-words="38" data-nb-chars="245">Ke&nbsp;druhé hodině ranní umlkly poslední údery lopat a&nbsp;krumpáčů. Únava přemohla i&nbsp;snaživost poručíka Hezkého. Jeden po&nbsp;druhém zahučely na&nbsp;krátký okamžik motory. Tanky zajížděly do&nbsp;mělkých děr, naznačujících okopy, a&nbsp;usazovaly se&nbsp;v&nbsp;nich jako kvočny.</span></p>
        <p class="chunk" data-nb-ref-number="49" data-nb-words="42" data-nb-chars="271"><span class="idea" data-nb-ref-number="49" id="idea49" data-nb-words="42" data-nb-chars="271">Veliké a&nbsp;údajně spravedlivé ticho se&nbsp;rozhostilo kolem úpatí Okrouhlického vrchu. Do&nbsp;toho ticha svítil měsíc, filtrovaný noční mlhou, a&nbsp;shlížel na&nbsp;kovové hlavy tanků. V&nbsp;nich spali vojáci přehlídkové jednotky a&nbsp;snili o&nbsp;široké a&nbsp;slunné oblasti života, nazývající se&nbsp;„zapár“.</span></p>
        <hr>
        <p class="chunk" data-nb-ref-number="50" data-nb-words="99" data-nb-chars="623"><span class="idea" data-nb-ref-number="50" id="idea50" data-nb-words="99" data-nb-chars="623">A&nbsp;tak se&nbsp;stalo, že&nbsp;když se&nbsp;z&nbsp;ranní mlhy vynořil džíp s&nbsp;číslem štábu divize, naskytl se&nbsp;očím majora Borovičky, zvaného „Malinkatej ďábel“, poklidný a&nbsp;realistický obraz krajiny s&nbsp;tanky. Ležely jako přežraní kanci v&nbsp;mělkých jámách a&nbsp;ranní větřík si&nbsp;laškovně pohrával s&nbsp;chomáči trávy a&nbsp;sporými větvičkami, nastrkanými tu&nbsp;a&nbsp;tam za&nbsp;madly a&nbsp;kolem příklopů. Srdce nepatrného majora se&nbsp;zatetelilo radostí, neboť se&nbsp;mu&nbsp;zde naskýtala možnost dokonale se&nbsp;uplatnit. Vydal svému řidiči ostrý rozkaz, aby zastavil. Potom křepce vyskočil z&nbsp;džípu, a&nbsp;sekaje vojensky nožkama v&nbsp;naleštěných holínkách spěchal k&nbsp;dobře viditelnému štábnímu vozu.</span></p>
        <p class="chunk" data-nb-ref-number="51" data-nb-words="230" data-nb-chars="1462"><span class="idea" data-nb-ref-number="51" id="idea51" data-nb-words="230" data-nb-chars="1462">Všude po&nbsp;úpatí Okrouhlického vrchu rozlévalo se&nbsp;příjemné ticho; nepřerušoval je&nbsp;ani zpěv ptáků, neboť ti&nbsp;většinou nevyčkali konce prezenční služby příslušníků Sedmého tankového praporu a&nbsp;neukázněné odletěli na&nbsp;jih. Major Borovička dorazil orosenou trávou k&nbsp;štábnímu vozu a&nbsp;s&nbsp;jistou námahou se&nbsp;vyšplhal na&nbsp;schůdky řidičské kabiny. Nahlédl dovnitř a&nbsp;tvář mu&nbsp;ozdobil radostný úsměv. Na&nbsp;sedadle spatřil poručíka Hospodina, zabaleného v&nbsp;erární dece, z&nbsp;níž mu&nbsp;vykukovaly jen nos a&nbsp;brada, obrostlá rašícími vousy. Maličký major chvíli balancoval na&nbsp;stupačce, potom spokojeně frkl a&nbsp;ohlédl se. Původně chtěl seskočit, ale když spatřil téměř metrovou propast pod sebou, rozhodl se&nbsp;pro mírnější postup. Ručkou se&nbsp;pevně přidržel držad­la na&nbsp;dveřích a&nbsp;na pravé noze udělal dřep, až&nbsp;švy těsných kalhotek nebezpečně zapraskaly. Marně však šmátral levou nohou po&nbsp;jistotě matičky země. Navíc mu&nbsp;pravá noha uklouzla, takže důstojník proti své vůli bolestně dosedl rozkrokem na&nbsp;stupačku a&nbsp;slabě zakvikl. Nějakou chvíli zůstal zamračeně v&nbsp;této pozici, potom se&nbsp;s&nbsp;velikou námahou opět vytáhl na&nbsp;stupačku a&nbsp;počal se&nbsp;opatrně otáčet, až&nbsp;stál zády k&nbsp;dvířkům. Pohybem, svědčícím o&nbsp;krajní promyšlenosti, svezl se&nbsp;zvolna do&nbsp;hloubky pod sebou a&nbsp;konečně zaťal zuby a&nbsp;seskočil. Dopadl na&nbsp;všechny čtyři a&nbsp;čepice se&nbsp;mu&nbsp;svezla do&nbsp;čela. Ihned však vstal, upravil si&nbsp;vojenský vzhled a&nbsp;s&nbsp;vítězně krvelačným úsměvem zamířil k&nbsp;schůdkům štábního vozu. Vystoupil po&nbsp;nich, otevřel dveře a&nbsp;vlezl dovnitř.</span></p>
        <p class="chunk" data-nb-ref-number="52" data-nb-words="62" data-nb-chars="399"><span class="idea" data-nb-ref-number="52" id="idea52" data-nb-words="62" data-nb-chars="399">Ve&nbsp;voze bylo zadýchané teplo, naplněné pachem ovčích kožichů, potu, cigaretového kouře a&nbsp;láhvového piva. V&nbsp;tom ozónu na&nbsp;kavalci mohutně oddychoval kapitán Matka. V&nbsp;noci si&nbsp;zřejmě udělal pohodlí. Na&nbsp;jednom konci lehátka trčely zpod kožichu zašpiněné ponožky, na&nbsp;druhém svítil kapitánův do&nbsp;brunátna opruzený obličej. Jedna holínka stála na&nbsp;zemi, druhá se&nbsp;válela po&nbsp;mapě na&nbsp;stolku pod zatemněným oknem.</span></p>
        <p class="chunk" data-nb-ref-number="53" data-nb-words="76" data-nb-chars="534"><span class="idea" data-nb-ref-number="53" id="idea53" data-nb-words="76" data-nb-chars="534">Majorek se&nbsp;chvíli kochal rajskou scénou. Poté zaujal vzpřímený postoj, prsíčka vypnul vpřed, až&nbsp;se&nbsp;mu&nbsp;prdelka v&nbsp;našponovaných rajtkách ostře zarýsovala, a&nbsp;otevřel ústa. Usměvavý generál, který se&nbsp;právě chystal odměnit plukovníka Matku řádem Kutuzova, otevřel rovněž ústa, ale místo pochvaly zaječel neuvěřitelně protivným hláskem: „Vztyk!“ Kapitán Matka, nedbaje kouře z&nbsp;hořících amerických tanků, se&nbsp;vztyčil, jak nejrychleji to&nbsp;stihl, a&nbsp;vytřeštil na&nbsp;generála oči. Generálova tvář se&nbsp;proměnila v&nbsp;dobře známý obličej Malinkatého ďábla.</span></p>
        <p class="chunk" data-nb-ref-number="54" data-nb-words="15" data-nb-chars="105"><span class="idea" data-nb-ref-number="54" id="idea54" data-nb-words="15" data-nb-chars="105">„Soudruhu kapitáne,“ pronesl drobný major pekelným tónem. „Čas je&nbsp;nula čtyři čtyřicet pět. Vaše činnost?“</span></p>
        <p class="chunk" data-nb-ref-number="55" data-nb-words="94" data-nb-chars="589"><span class="idea" data-nb-ref-number="55" id="idea55" data-nb-words="94" data-nb-chars="589">Kapitán polkl. Cáry snu se&nbsp;mu&nbsp;v&nbsp;hlavě pomíchaly se&nbsp;syrovou skutečností. Nejdřív měl tendenci podat hlášení o&nbsp;vítězném střetnutí s&nbsp;americkými pancéřovými čely, ale pak se&nbsp;upamatoval na&nbsp;plánkonspekt. Sáhl mechanicky do&nbsp;kapsy na&nbsp;stehně, jenže hned si&nbsp;uvědomil, že&nbsp;podle řádu musí vědět všechno zpaměti, a&nbsp;najednou mu&nbsp;v&nbsp;mozku svitlo. Nula čtyři čtyřicet pět. To&nbsp;je&nbsp;přece ve&nbsp;všech plánkonspektech, které mu&nbsp;kdy přišly do&nbsp;ruky, stejné&nbsp;– to&nbsp;jest stejně opsané z&nbsp;jakéhosi prapůvodního plánkonspektu na&nbsp;téma <em>Tankový prapor v&nbsp;útoku na&nbsp;spěšně vybudovanou obranu nepřítele s&nbsp;materiálem</em>. Odvětil řízně:</span></p>
        <p class="chunk" data-nb-ref-number="56" data-nb-words="24" data-nb-chars="144"><span class="idea" data-nb-ref-number="56" id="idea56" data-nb-words="24" data-nb-chars="144">„Pohotovost k&nbsp;vyražení k&nbsp;útoku. Přesvědčuji se, zda&nbsp;–“ zarazil se, protože mu&nbsp;došlo, že&nbsp;se&nbsp;o&nbsp;ničem nepřesvědčuje. Ostatně major ho&nbsp;sám přerušil:</span></p>
        <p class="chunk" data-nb-ref-number="57" data-nb-words="10" data-nb-chars="62"><span class="idea" data-nb-ref-number="57" id="idea57" data-nb-words="10" data-nb-chars="62">„Kdy říkáme, že&nbsp;je&nbsp;tankový prapor v&nbsp;úplné bojové pohotovosti?“</span></p>
        <p class="chunk" data-nb-ref-number="58" data-nb-words="56" data-nb-chars="340"><span class="idea" data-nb-ref-number="58" id="idea58" data-nb-words="56" data-nb-chars="340">Kapitán zalapal po&nbsp;vzduchu. Zbytky heroického snu odlétly a&nbsp;opojná vůně bitvy se&nbsp;vypařila. Uvědomil si&nbsp;naplno dosah faktu, že&nbsp;je&nbsp;tři čtvrtě na&nbsp;pět a&nbsp;že tu&nbsp;stojí ve&nbsp;svém štábním voze před lidožroutem Borovičkou, jenž ho&nbsp;dopadl při provádění zaspání. Připadal si&nbsp;jako králíček v&nbsp;tlamě hyeny. Mechanicky se&nbsp;dal do&nbsp;odříkávání řádového otčenáše:</span></p>
        <p class="chunk" data-nb-ref-number="59" data-nb-words="47" data-nb-chars="320"><span class="idea" data-nb-ref-number="59" id="idea59" data-nb-words="47" data-nb-chars="320">„Takový prapor je&nbsp;v&nbsp;úplné bojové pohotovosti, jestliže všechna vozidla i&nbsp;jejich osádky jsou v&nbsp;úplné bojové pohotovosti, to&nbsp;znamená, jestliže všechny osádky jsou úplné a&nbsp;zdravé, jestliže v&nbsp;každém tanku je&nbsp;předepsaná zásoba střeliva, pohonných látek, mazadel a&nbsp;pro­viantu, jestliže zbraně jsou řádně zrektifikovány a&nbsp;oše–“</span></p>
        <p class="chunk" data-nb-ref-number="60" data-nb-words="5" data-nb-chars="29"><span class="idea" data-nb-ref-number="60" id="idea60" data-nb-words="5" data-nb-chars="29">„A&nbsp;co boty?“ zaječel majorek.</span></p>
        <p class="chunk" data-nb-ref-number="61" data-nb-words="1" data-nb-chars="7"><span class="idea" data-nb-ref-number="61" id="idea61" data-nb-words="1" data-nb-chars="7">„Boty?“</span></p>
        <p class="chunk" data-nb-ref-number="62" data-nb-words="4" data-nb-chars="35"><span class="idea" data-nb-ref-number="62" id="idea62" data-nb-words="4" data-nb-chars="35">„Boty,“ opakoval svéhlavě trpaslík.</span></p>
        <p class="chunk" data-nb-ref-number="63" data-nb-words="5" data-nb-chars="27"><span class="idea" data-nb-ref-number="63" id="idea63" data-nb-words="5" data-nb-chars="27">„Jak to, soudruhu majore –“</span></p>
        <p class="chunk" data-nb-ref-number="64" data-nb-words="21" data-nb-chars="134"><span class="idea" data-nb-ref-number="64" id="idea64" data-nb-words="21" data-nb-chars="134">„Boty. Obyčejné vojenské boty,“ pravil Ďábel ironicky. Matka sklonil zrak směrem dolů, spatřil své nohy v&nbsp;ponožkách a&nbsp;polilo ho&nbsp;horko.</span></p>
        <p class="chunk" data-nb-ref-number="65" data-nb-words="19" data-nb-chars="115"><span class="idea" data-nb-ref-number="65" id="idea65" data-nb-words="19" data-nb-chars="115">„Soudruhu majore,“ začal, ale drobný důstojník ho&nbsp;přerušil, a&nbsp;metaje z&nbsp;očí škodolibé blesky s&nbsp;gustem si&nbsp;ho&nbsp;podával:</span></p>
        <p class="chunk" data-nb-ref-number="66" data-nb-words="57" data-nb-chars="353"><span class="idea" data-nb-ref-number="66" id="idea66" data-nb-words="57" data-nb-chars="353">„Jak si&nbsp;to&nbsp;představujete?“ mečel hláskem kleštěnců. „Co to&nbsp;má&nbsp;znamenat? Takhle provádíte výcvik? Víte, že&nbsp;výcvik je&nbsp;váš bojový úkol v&nbsp;míru na&nbsp;obranu vlasti? Podle plánkonspektu se&nbsp;máte přesvědčovat, jestli jsou správně vykopané okopy a&nbsp;jestli osádky jsou v&nbsp;úplné bojové pohotovosti&nbsp;– a&nbsp;vy si&nbsp;tady chrápete! Budete se&nbsp;hlásit u&nbsp;velitele divize, rozumíte?“</span></p>
        <p class="chunk" data-nb-ref-number="67" data-nb-words="6" data-nb-chars="37"><span class="idea" data-nb-ref-number="67" id="idea67" data-nb-words="6" data-nb-chars="37">„Soudruhu majore&nbsp;–“ odvážil se&nbsp;Matka.</span></p>
        <p class="chunk" data-nb-ref-number="68" data-nb-words="31" data-nb-chars="180"><span class="idea" data-nb-ref-number="68" id="idea68" data-nb-words="31" data-nb-chars="180">„Mlčte! Víte, co&nbsp;je&nbsp;rozkaz? Na&nbsp;nic jsem se&nbsp;vás neptal! Vy&nbsp;máte být příkladem svým vojákům v&nbsp;jejich plnění povinností? Pak se&nbsp;divíte, že&nbsp;vojáci jejich povinnosti neplní! Styďte se!“</span></p>
        <p class="chunk" data-nb-ref-number="69" data-nb-words="10" data-nb-chars="52"><span class="idea" data-nb-ref-number="69" id="idea69" data-nb-words="10" data-nb-chars="52">Kapitán Matka stál v&nbsp;přísném pozoru a&nbsp;v&nbsp;duchu zuřil.</span></p>
        <p class="chunk" data-nb-ref-number="70" data-nb-words="18" data-nb-chars="119"><span class="idea" data-nb-ref-number="70" id="idea70" data-nb-words="18" data-nb-chars="119">Major energickým trhem pozdvihl levou ruku a&nbsp;stáhl koženou rukavici ze&nbsp;zápěstí, až&nbsp;se&nbsp;objevily velké švýcarské hodinky.</span></p>
        <p class="chunk" data-nb-ref-number="71" data-nb-words="22" data-nb-chars="123"><span class="idea" data-nb-ref-number="71" id="idea71" data-nb-words="22" data-nb-chars="123">„Je nula čtyři čtyřicet osm. Přesunuji hodinu há&nbsp;o&nbsp;deset minut. Přesně v&nbsp;nula pět deset vyrazí váš prapor k&nbsp;útoku. Odchod!“</span></p>
        <p class="chunk" data-nb-ref-number="72" data-nb-words="43" data-nb-chars="265"><span class="idea" data-nb-ref-number="72" id="idea72" data-nb-words="43" data-nb-chars="265">„Provedu!“ Matka se&nbsp;pokusil udělat čelem vzad, ale to&nbsp;mu&nbsp;připomnělo neúplnost jeho výstroje. Ohlédl se, provinile sebral jednu botu z&nbsp;mapy a&nbsp;druhou ze&nbsp;země a&nbsp;nervózně se&nbsp;do&nbsp;nich začal cpát. Malinkatý ďábel ho&nbsp;potměšile pozoroval. Neodpustil si&nbsp;ještě jednu poznámku:</span></p>
        <p class="chunk" data-nb-ref-number="73" data-nb-words="13" data-nb-chars="68"><span class="idea" data-nb-ref-number="73" id="idea73" data-nb-words="13" data-nb-chars="68">„Stát se&nbsp;to&nbsp;v&nbsp;boji, soudruhu kapitáne, měl byste z&nbsp;toho polní soud!“</span></p>
        <p class="chunk" data-nb-ref-number="74" data-nb-words="11" data-nb-chars="71"><span class="idea" data-nb-ref-number="74" id="idea74" data-nb-words="11" data-nb-chars="71">Matka souhlasil. „Ano, soudruhu majore,“ pravil pevně a&nbsp;vydusal z&nbsp;vozu.</span></p>
        <p class="chunk" data-nb-ref-number="75" data-nb-words="3" data-nb-chars="19"><span class="idea" data-nb-ref-number="75" id="idea75" data-nb-words="3" data-nb-chars="19">Venku ihned zařval:</span></p>
        <p class="chunk" data-nb-ref-number="76" data-nb-words="29" data-nb-chars="179"><span class="idea" data-nb-ref-number="76" id="idea76" data-nb-words="29" data-nb-chars="179">„Vojín Holený! Ke&nbsp;mně!!!“ Býčí hlas se&nbsp;však bezmocně rozplynul v&nbsp;idylickém tichu jitra na&nbsp;sklonku babího léta. Ve&nbsp;dveřích štábního vozu se&nbsp;objevil major Borovička a&nbsp;ledově pravil:</span></p>
        <p class="chunk" data-nb-ref-number="77" data-nb-words="22" data-nb-chars="139"><span class="idea" data-nb-ref-number="77" id="idea77" data-nb-words="22" data-nb-chars="139">„Váš řidič tu&nbsp;není, soudruhu kapitáne.“ Zasmál se, jako když škrábe nožem o&nbsp;plechový hrnec, a&nbsp;udělal vtip: „Patrně dezertoval k&nbsp;nepříteli.“</span></p>
        <p class="chunk" data-nb-ref-number="78" data-nb-words="64" data-nb-chars="424"><span class="idea" data-nb-ref-number="78" id="idea78" data-nb-words="64" data-nb-chars="424">Matka zrudl a&nbsp;pustil se&nbsp;těžkým klusem ke&nbsp;štábnímu vozu, který stál asi padesát metrů opodál. Cestou rychle rozvíjel praktické úvahy, do&nbsp;nichž se&nbsp;mísily návaly vzteku a&nbsp;bezmocné zuřivosti, namířené jednak proti Malinkatému ďáblovi, jednak proti příslušníkům jeho vlastního důstojnického sboru, a&nbsp;jednak, jako vždy, proti němu samému&nbsp;– že&nbsp;mohl být takový vůl a&nbsp;nezůstal v&nbsp;teplé kanceláři kádro­vého oddělení Státní pojišťovny.</span></p>
        <p class="chunk" data-nb-ref-number="79" data-nb-words="24" data-nb-chars="158"><span class="idea" data-nb-ref-number="79" id="idea79" data-nb-words="24" data-nb-chars="158">Doběhl k&nbsp;štábnímu vozu a&nbsp;naboural se&nbsp;dovnitř jako dělová koule. Samozřejmě, nadporučík Pinkas a&nbsp;nadporučík Růžička tam leželi pod kožichem jako dva buzeranti.</span></p>
        <p class="chunk" data-nb-ref-number="80" data-nb-words="11" data-nb-chars="75"><span class="idea" data-nb-ref-number="80" id="idea80" data-nb-words="11" data-nb-chars="75">„Vztyk!“ zavelel, a&nbsp;sotva se&nbsp;vztyčili, počal plnit rozkaz majora Borovičky:</span></p>
        <p class="chunk" data-nb-ref-number="81" data-nb-words="27" data-nb-chars="160"><span class="idea" data-nb-ref-number="81" id="idea81" data-nb-words="27" data-nb-chars="160">„Jak si&nbsp;to&nbsp;představujete? Tohle je&nbsp;u&nbsp;vás pohotovost k&nbsp;vyražení do&nbsp;útoku? Kde máte velitele rot? Kde je&nbsp;dělostřelecká příprava? Je&nbsp;nula čtyři padesát! Má&nbsp;začít!“</span></p>
        <p class="chunk" data-nb-ref-number="82" data-nb-words="5" data-nb-chars="36"><span class="idea" data-nb-ref-number="82" id="idea82" data-nb-words="5" data-nb-chars="36">Oba hodnostáři naň zoufale mžourali.</span></p>
        <p class="chunk" data-nb-ref-number="83" data-nb-words="41" data-nb-chars="242"><span class="idea" data-nb-ref-number="83" id="idea83" data-nb-words="41" data-nb-chars="242">„Za tohle si&nbsp;ponesete následky. Budete se&nbsp;u&nbsp;mě hlásit po&nbsp;cvičení. Překládám hodinu há&nbsp;na&nbsp;nula pět deset. V&nbsp;nula pět deset chci vidět vyražení k&nbsp;útoku. Soudruhu nadporučíku, sežeňte ihned velitele rot! A&nbsp;vy mi&nbsp;sežeňte vojína Holeného! Odchod!“</span></p>
        <p class="chunk" data-nb-ref-number="84" data-nb-words="83" data-nb-chars="572"><span class="idea" data-nb-ref-number="84" id="idea84" data-nb-words="83" data-nb-chars="572">Nadporučíci vyskákali z&nbsp;vozu. Kapitán vyšel kolébavým krokem za&nbsp;nimi, a&nbsp;jak letmo pohlédl k&nbsp;svému autu, spatřil tam svého výchovného náčelníka v&nbsp;lati před prskajícím majorkem. Ale pocit slabého zadostiučinění neměl kdy náležitě se&nbsp;rozvinout. Kapitán spěšně otevřel dveře řidičské budky, zacloumal právě se&nbsp;probouzejícím řidičem, a&nbsp;ten už&nbsp;v&nbsp;následujícím zlomku vteřiny pádil k&nbsp;nejbližšímu okopu s&nbsp;tajným rozkazem vzbudit osádky tanků, připravených do&nbsp;zteče. Svoje poslání, kapitána a&nbsp;všechno ostatní přitom v&nbsp;duchu komentoval výrazy nenacházejícími se&nbsp;v&nbsp;běžných slovnících.</span></p>
        <hr>
        <p class="chunk" data-nb-ref-number="85" data-nb-words="8" data-nb-chars="61"><span class="idea" data-nb-ref-number="85" id="idea85" data-nb-words="8" data-nb-chars="61">Osádka rotného Smiřického přijala kurýrovu zvěst s&nbsp;nedůvěrou.</span></p>
        <p class="chunk" data-nb-ref-number="86" data-nb-words="25" data-nb-chars="131"><span class="idea" data-nb-ref-number="86" id="idea86" data-nb-words="25" data-nb-chars="131">„A&nbsp;co žrádlo?“ přivítal jitro útoku četař Žloudek, podíval se&nbsp;na&nbsp;hodinky a&nbsp;dodal: „Kurva, už&nbsp;je&nbsp;pět. To&nbsp;sme už&nbsp;měli bejt v&nbsp;prdeli.“</span></p>
        <p class="chunk" data-nb-ref-number="87" data-nb-words="26" data-nb-chars="168"><span class="idea" data-nb-ref-number="87" id="idea87" data-nb-words="26" data-nb-chars="168">Z&nbsp;řidičské sedačky se&nbsp;kolem něho vzhůru drápal rotný Smiřický. Posadil se&nbsp;k&nbsp;radiostanici a&nbsp;nervózně si&nbsp;natahoval kuklu. Žloudek ho&nbsp;sledoval s&nbsp;lehkým opovržením dubňáka.</span></p>
        <p class="chunk" data-nb-ref-number="88" data-nb-words="11" data-nb-chars="80"><span class="idea" data-nb-ref-number="88" id="idea88" data-nb-words="11" data-nb-chars="80">„Doprdele, já&nbsp;to&nbsp;nevyladim,“ vzdychl rotný a&nbsp;zmateně zakroutil knoflíky aparátu.</span></p>
        <p class="chunk" data-nb-ref-number="89" data-nb-words="11" data-nb-chars="64"><span class="idea" data-nb-ref-number="89" id="idea89" data-nb-words="11" data-nb-chars="64">„Vyser se&nbsp;na&nbsp;to,“ řekl Žloudek, „stejně bude zas hovno spojení.“</span></p>
        <p class="chunk" data-nb-ref-number="90" data-nb-words="31" data-nb-chars="178"><span class="idea" data-nb-ref-number="90" id="idea90" data-nb-words="31" data-nb-chars="178">Rotný však kroutil knoflíky dál. Že&nbsp;jsme chrápali, to&nbsp;nám prošlo, myslel si. Juraj měl rozkaz mě&nbsp;vzbudit, a&nbsp;nevzbudil. Ale teď musím dostat spojení, nebo se&nbsp;řítím do&nbsp;průšvihu já.</span></p>
        <p class="chunk" data-nb-ref-number="91" data-nb-words="29" data-nb-chars="179"><span class="idea" data-nb-ref-number="91" id="idea91" data-nb-words="29" data-nb-chars="179">„Dyť sem to&nbsp;řikal, kamarádi,“ ozval se&nbsp;od&nbsp;motoru Andělín Střevlíček. Vztyčil se&nbsp;do&nbsp;stoje a&nbsp;pátravě hleděl ve&nbsp;směru štábních vozů. „Starej Macecha zachrápal a&nbsp;starej Růžička taky.“</span></p>
        <p class="chunk" data-nb-ref-number="92" data-nb-words="32" data-nb-chars="194"><span class="idea" data-nb-ref-number="92" id="idea92" data-nb-words="32" data-nb-chars="194">Rotný se&nbsp;vzdal úsilí o&nbsp;spojení a&nbsp;vytáhl se&nbsp;do&nbsp;velitelské věžičky. Vzadu u&nbsp;štábních vozů se&nbsp;hemžila skupinka důstojníků a&nbsp;zmateně pobíhaly spojky. K&nbsp;tomu chumlu se&nbsp;právě blížil maličký důstojník.</span></p>
        <p class="chunk" data-nb-ref-number="93" data-nb-words="4" data-nb-chars="24"><span class="idea" data-nb-ref-number="93" id="idea93" data-nb-words="4" data-nb-chars="24">„Páni, je&nbsp;tu&nbsp;Borovička!“</span></p>
        <p class="chunk" data-nb-ref-number="94" data-nb-words="15" data-nb-chars="95"><span class="idea" data-nb-ref-number="94" id="idea94" data-nb-words="15" data-nb-chars="95">„Malinkatej ďábel?“ zeptal se&nbsp;Střevlíček s&nbsp;gustem. „Kurva, to&nbsp;maj teda lampasáci prdel v&nbsp;loji.“</span></p>
        <p class="chunk" data-nb-ref-number="95" data-nb-words="12" data-nb-chars="74"><span class="idea" data-nb-ref-number="95" id="idea95" data-nb-words="12" data-nb-chars="74">„Andělíne, vlez dovnitř,“ ozval se&nbsp;rotný. „Ať nějakej vůl neřekne, že&nbsp;to.“</span></p>
        <p class="chunk" data-nb-ref-number="96" data-nb-words="10" data-nb-chars="81"><span class="idea" data-nb-ref-number="96" id="idea96" data-nb-words="10" data-nb-chars="81">„Neboj, Danny!“ pravil Andělín. „Starýmu Střevlíčkovi můžou všichni políbit řiť!“</span></p>
        <p class="chunk" data-nb-ref-number="97" data-nb-words="23" data-nb-chars="141"><span class="idea" data-nb-ref-number="97" id="idea97" data-nb-words="23" data-nb-chars="141">Starýmu Střevlíčkovi, pomyslel si&nbsp;rotný. Žádný z&nbsp;nich nechápe, že&nbsp;já&nbsp;mám nakonec odpovědnost za&nbsp;jejich vylomeniny a&nbsp;že já&nbsp;to&nbsp;nakonec odskáču.</span></p>
        <p class="chunk" data-nb-ref-number="98" data-nb-words="22" data-nb-chars="138"><span class="idea" data-nb-ref-number="98" id="idea98" data-nb-words="22" data-nb-chars="138">Střevlíček pomalu obešel tank a&nbsp;rozšafně vlezl do&nbsp;řidičského otvoru. Rotný si&nbsp;všiml, že&nbsp;na&nbsp;vychladlém motoru dosud spí nabíječ Jiří Bamza.</span></p>
        <p class="chunk" data-nb-ref-number="99" data-nb-words="6" data-nb-chars="38"><span class="idea" data-nb-ref-number="99" id="idea99" data-nb-words="6" data-nb-chars="38">„Juraji! Hergot vstaň a&nbsp;vlez dovnitř!“</span></p>
        <p class="chunk" data-nb-ref-number="100" data-nb-words="4" data-nb-chars="17"><span class="idea" data-nb-ref-number="100" id="idea100" data-nb-words="4" data-nb-chars="17">„Vyser se&nbsp;na&nbsp;mě!“</span></p>
        <p class="chunk" data-nb-ref-number="101" data-nb-words="2" data-nb-chars="16"><span class="idea" data-nb-ref-number="101" id="idea101" data-nb-words="2" data-nb-chars="16">„Neser, Juraji!“</span></p>
        <p class="chunk" data-nb-ref-number="102" data-nb-words="5" data-nb-chars="26"><span class="idea" data-nb-ref-number="102" id="idea102" data-nb-words="5" data-nb-chars="26">„Vyser se&nbsp;na&nbsp;mě, povídám!“</span></p>
        <p class="chunk" data-nb-ref-number="103" data-nb-words="6" data-nb-chars="38"><span class="idea" data-nb-ref-number="103" id="idea103" data-nb-words="6" data-nb-chars="38">„Tak hergot neblbni! Je&nbsp;tu&nbsp;Borovička!“</span></p>
        <p class="chunk" data-nb-ref-number="104" data-nb-words="51" data-nb-chars="304"><span class="idea" data-nb-ref-number="104" id="idea104" data-nb-words="51" data-nb-chars="304">„Ať si&nbsp;trhne nohou!“ řekl Bamza, ale vstal a&nbsp;se zívnutím se&nbsp;protáhl. Pod sebou v&nbsp;tanku měl rotný četaře Žloudka, který se&nbsp;mezitím zase pohodlně uložil na&nbsp;jaščíky. Rotný se&nbsp;rozhlédl. Z&nbsp;velitelské věžičky sousedního tanku, který stál asi patnáct metrů vlevo, se&nbsp;do&nbsp;půl pasu vynořila postava rotného Soudka.</span></p>
        <p class="chunk" data-nb-ref-number="105" data-nb-words="5" data-nb-chars="38"><span class="idea" data-nb-ref-number="105" id="idea105" data-nb-words="5" data-nb-chars="38">„Josef,“ zavolal rotný. „Máš spojení?“</span></p>
        <p class="chunk" data-nb-ref-number="106" data-nb-words="16" data-nb-chars="85"><span class="idea" data-nb-ref-number="106" id="idea106" data-nb-words="16" data-nb-chars="85">„Co be,“ pravil vzdorně rotný Soudek. „Já to&nbsp;mám celé pokorvené. Já&nbsp;se&nbsp;na&nbsp;to&nbsp;vesero.“</span></p>
        <p class="chunk" data-nb-ref-number="107" data-nb-words="58" data-nb-chars="336"><span class="idea" data-nb-ref-number="107" id="idea107" data-nb-words="58" data-nb-chars="336">Vtom doběhla k&nbsp;tanku spojka. „Dyž vám nepude spojení, máte dávat pozor na&nbsp;velitele praporu a&nbsp;dělat co&nbsp;von. Hlavně prej maj střelci pracovat s&nbsp;kanónama, na&nbsp;to&nbsp;je&nbsp;Ďábel vysazenej. Vyražení je&nbsp;na&nbsp;červenou, útok nepřátelskejch tanků na&nbsp;žlutou a&nbsp;konec cvičení na&nbsp;zelenou. A&nbsp;teď máte eště vopravit maskování, pač Ďábel se&nbsp;na&nbsp;to&nbsp;pude podívat!“</span></p>
        <p class="chunk" data-nb-ref-number="108" data-nb-words="24" data-nb-chars="139"><span class="idea" data-nb-ref-number="108" id="idea108" data-nb-words="24" data-nb-chars="139">„My ho&nbsp;máte dobrý,“ řekl Bamza a&nbsp;sedl si&nbsp;do&nbsp;nabíječského otvoru. Musel však ihned uhnout, protože pod ním se&nbsp;vysunula hlava četaře Žloudka.</span></p>
        <p class="chunk" data-nb-ref-number="109" data-nb-words="2" data-nb-chars="11"><span class="idea" data-nb-ref-number="109" id="idea109" data-nb-words="2" data-nb-chars="11">„Co dělaj?“</span></p>
        <p class="chunk" data-nb-ref-number="110" data-nb-words="4" data-nb-chars="23"><span class="idea" data-nb-ref-number="110" id="idea110" data-nb-words="4" data-nb-chars="23">„Raděj se,“ řekl rotný.</span></p>
        <p class="chunk" data-nb-ref-number="111" data-nb-words="9" data-nb-chars="58"><span class="idea" data-nb-ref-number="111" id="idea111" data-nb-words="9" data-nb-chars="58">„Hovno raděj. To&nbsp;je&nbsp;Malinkatej ďábel sprdává,“ řekl četař.</span></p>
        <hr>
        <p class="chunk" data-nb-ref-number="112" data-nb-words="111" data-nb-chars="715"><span class="idea" data-nb-ref-number="112" id="idea112" data-nb-words="111" data-nb-chars="715">A&nbsp;měl pravdu. Malinkatý ďábel právě důstojníkům praporu systematicky vypočítával chyby a&nbsp;nedostatky, jichž se&nbsp;dopustili během dosavadního průběhu cvičení na&nbsp;závěr výcvikového roku. Těchto nedostatků bylo mnoho. Jak jim je&nbsp;tak zvolna přednášel, podivoval se&nbsp;Malinkatý ďáblík v&nbsp;duchu vlastní systematičnosti a&nbsp;znalostem, které si&nbsp;osvojil o&nbsp;tankovém boji. Připadal si&nbsp;před nimi jako starý frontový bojovník. Naplnila jej nesmírná rozkoš. Viděl, jak ho&nbsp;všichni nenávidí, ale jak jsou proti němu nepatrní. Byl bezpečný v&nbsp;krunýři, který mu&nbsp;poskytovala vojenská kázeň a&nbsp;subordinace. Oni musí stát a&nbsp;on je&nbsp;může sprdávat. Oni si&nbsp;mohou myslet, co&nbsp;chtějí, a&nbsp;on jim může říkat, co&nbsp;chce. Nikdy nebylo na&nbsp;světě nic dokonalejšího.</span></p>
        <p class="chunk" data-nb-ref-number="113" data-nb-words="212" data-nb-chars="1410"><span class="idea" data-nb-ref-number="113" id="idea113" data-nb-words="212" data-nb-chars="1410">Rozkoš, jež ho&nbsp;takto naplňovala, když stál a&nbsp;prcal kapitány a&nbsp;nadporučíky, byla rozkoš kvalitativně vyšší, než bývala kdysi dávno, před válkou, rozkoš délesloužícího četaře Borovičky, sprdávajícího líná ucha v&nbsp;intendančním skladu. Dávno prošla hodina há, dávno se&nbsp;do&nbsp;věžiček tanků vyškrábali nejpevnější spáči a&nbsp;se zájmem pohlíželi ke&nbsp;skupince v&nbsp;lati, uprostřed níž si&nbsp;vykračoval prskající kohoutek. Vzbudili se&nbsp;dokonce i&nbsp;značkaři, rozmístění na&nbsp;vrcholku Okrouhlického kopce, a&nbsp;představitelé nepřátelských tanků, zalezlí dále v&nbsp;terénu směrem ke&nbsp;Kostelci, a&nbsp;podivovali se, proč útok ještě nezačal, anebo zda jej nezaspali. A&nbsp;major Borovička prcal a&nbsp;prcal. Zdálo se, že&nbsp;se&nbsp;uprcá. Jeden po&nbsp;druhém dostávali poručíci, nadporučíci, podporučíci a&nbsp;aspiríni svoje. Snaživý poručík Hezký měl pocit, že&nbsp;se&nbsp;hroutí svět. (Co všechno zanedbal, co&nbsp;všechno opominul!) Bojácný rotný aspirant Slíva se&nbsp;chvěl strachy, drzý staršina aspirant Dvořák měl co&nbsp;dělat, aby se&nbsp;nerozchechtal. Lhostejný poručík Grünlich s&nbsp;nelibostí uvažoval o&nbsp;neuspokojivém stavu svého kručícího žaludku a&nbsp;nenápadný poručík Šlajs starostlivě přemítal o&nbsp;neuspokojivém stavu okopů své roty. Technický nadporučík Kámen, jenž byl hulvát, si&nbsp;myslel: Polib už&nbsp;nám prdel, blboune!, zatímco proviantní poručík Tylš se&nbsp;v&nbsp;duchu modlil, aby si&nbsp;majorek nevzpomněl, že&nbsp;v&nbsp;půl páté měli přivézt snídani, a&nbsp;aby se&nbsp;nezeptal, kde s&nbsp;tou snídaní jsou, protože on&nbsp;to&nbsp;nevěděl.</span></p>
        <p class="chunk" data-nb-ref-number="114" data-nb-words="76" data-nb-chars="517"><span class="idea" data-nb-ref-number="114" id="idea114" data-nb-words="76" data-nb-chars="517">Konečně major Borovička doprcal a&nbsp;vyzval shromážděné, aby ho&nbsp;následovali. Hodina há, přesunutá na&nbsp;neurčito, slibovala pro nadcházející útok plné denní světlo a&nbsp;dobrou viditelnost na&nbsp;všechny chyby a&nbsp;omyly, jichž se&nbsp;vojáci Sedmého tankového praporu při té&nbsp;příležitosti ještě dopustí. Skupinka důstojníků vytvořila za&nbsp;majorkem ocas a&nbsp;dala se&nbsp;do&nbsp;pohybu. Ranním šerem třeskla salva kovových úderů, jak se&nbsp;zaklapovaly příklopy, jimiž se&nbsp;osádky tanků nedobytně izolovaly od&nbsp;světa, ve&nbsp;kterém momentálně zuřil Malinkatý ďábel.</span></p>
        <hr>
        <p class="chunk" data-nb-ref-number="115" data-nb-words="26" data-nb-chars="152"><span class="idea" data-nb-ref-number="115" id="idea115" data-nb-words="26" data-nb-chars="152">Suita došla k&nbsp;prvnímu tanku. Stál v&nbsp;mělkém dolíku, kolem hliněná zahrádečka, jako když děti stavějí hráze po&nbsp;dešti, a&nbsp;sem tam chomáček trávy na&nbsp;pancíři.</span></p>
        <p class="chunk" data-nb-ref-number="116" data-nb-words="6" data-nb-chars="36"><span class="idea" data-nb-ref-number="116" id="idea116" data-nb-words="6" data-nb-chars="36">„Čí je&nbsp;to&nbsp;vozidlo?“ zamečel majorek.</span></p>
        <p class="chunk" data-nb-ref-number="117" data-nb-words="13" data-nb-chars="83"><span class="idea" data-nb-ref-number="117" id="idea117" data-nb-words="13" data-nb-chars="83">Jeden z&nbsp;velitelů rot, nenápadný poručík Šlajs, srazil paty, vypjal prsa a&nbsp;zazpíval:</span></p>
        <p class="chunk" data-nb-ref-number="118" data-nb-words="11" data-nb-chars="76"><span class="idea" data-nb-ref-number="118" id="idea118" data-nb-words="11" data-nb-chars="76">„Mé roty. První roty Sedmého tankového praporu. Velitel roty poručík Šlajs!“</span></p>
        <p class="chunk" data-nb-ref-number="119" data-nb-words="4" data-nb-chars="27"><span class="idea" data-nb-ref-number="119" id="idea119" data-nb-words="4" data-nb-chars="27">Major ho&nbsp;propíchl pohledem.</span></p>
        <p class="chunk" data-nb-ref-number="120" data-nb-words="5" data-nb-chars="40"><span class="idea" data-nb-ref-number="120" id="idea120" data-nb-words="5" data-nb-chars="40">„Kontroloval jste stav okopových prací?“</span></p>
        <p class="chunk" data-nb-ref-number="121" data-nb-words="3" data-nb-chars="23"><span class="idea" data-nb-ref-number="121" id="idea121" data-nb-words="3" data-nb-chars="23">„Ano, soudruhu majore.“</span></p>
        <p class="chunk" data-nb-ref-number="122" data-nb-words="7" data-nb-chars="35"><span class="idea" data-nb-ref-number="122" id="idea122" data-nb-words="7" data-nb-chars="35">V&nbsp;Ďáblově tváři se&nbsp;nehnul ani sval.</span></p>
        <p class="chunk" data-nb-ref-number="123" data-nb-words="5" data-nb-chars="40"><span class="idea" data-nb-ref-number="123" id="idea123" data-nb-words="5" data-nb-chars="40">„Ověřil jste si&nbsp;dokonalost zamaskování?“</span></p>
        <p class="chunk" data-nb-ref-number="124" data-nb-words="9" data-nb-chars="62"><span class="idea" data-nb-ref-number="124" id="idea124" data-nb-words="9" data-nb-chars="62">„Ano, soudruhu majore.“ Do&nbsp;poručíkových slov se&nbsp;vkradl smutek.</span></p>
        <p class="chunk" data-nb-ref-number="125" data-nb-words="21" data-nb-chars="144"><span class="idea" data-nb-ref-number="125" id="idea125" data-nb-words="21" data-nb-chars="144">Major přejel očima výsledky obou zmíněných prací. Celá skupinka následovala jeho příkladu. Bylo zřejmé, že&nbsp;poručík Šlajs má&nbsp;velmi mírná měřítka.</span></p>
        <p class="chunk" data-nb-ref-number="126" data-nb-words="7" data-nb-chars="49"><span class="idea" data-nb-ref-number="126" id="idea126" data-nb-words="7" data-nb-chars="49">Kapitán Matka se&nbsp;pokusil uplatnit svoji autoritu.</span></p>
        <p class="chunk" data-nb-ref-number="127" data-nb-words="7" data-nb-chars="52"><span class="idea" data-nb-ref-number="127" id="idea127" data-nb-words="7" data-nb-chars="52">„Soudruhu poručíku,“ rozzuřil se, „tomuhle říkáte&nbsp;–“</span></p>
        <p class="chunk" data-nb-ref-number="128" data-nb-words="4" data-nb-chars="22"><span class="idea" data-nb-ref-number="128" id="idea128" data-nb-words="4" data-nb-chars="22">Ale Ďábel ho&nbsp;přerušil:</span></p>
        <p class="chunk" data-nb-ref-number="129" data-nb-words="15" data-nb-chars="103"><span class="idea" data-nb-ref-number="129" id="idea129" data-nb-words="15" data-nb-chars="103">„Mlčte, soudruhu kapitáne! Nedal jsem vám rozkaz, abyste mluvil.“ Pak se&nbsp;obrátil na&nbsp;nešťastníka Šlajse.</span></p>
        <p class="chunk" data-nb-ref-number="130" data-nb-words="14" data-nb-chars="86"><span class="idea" data-nb-ref-number="130" id="idea130" data-nb-words="14" data-nb-chars="86">„A&nbsp;prověřil jste u&nbsp;osádek své roty jejich znalost situace, rozkazu a&nbsp;palebného úkolu?“</span></p>
        <p class="chunk" data-nb-ref-number="131" data-nb-words="11" data-nb-chars="86"><span class="idea" data-nb-ref-number="131" id="idea131" data-nb-words="11" data-nb-chars="86">Poručík Šlajs učinil pokus vyvlíknout se&nbsp;z&nbsp;odpovědnosti: „Namátkově, soudruhu majore.“</span></p>
        <p class="chunk" data-nb-ref-number="132" data-nb-words="7" data-nb-chars="41"><span class="idea" data-nb-ref-number="132" id="idea132" data-nb-words="7" data-nb-chars="41">„Prověřil jste ji&nbsp;u&nbsp;osádky tohoto tanku?“</span></p>
        <p class="chunk" data-nb-ref-number="133" data-nb-words="14" data-nb-chars="88"><span class="idea" data-nb-ref-number="133" id="idea133" data-nb-words="14" data-nb-chars="88">„Ne, soudruhu majore,“ pravil Šlajs, stále ještě doufaje, že&nbsp;tímto trikem bude z&nbsp;obliga.</span></p>
        <p class="chunk" data-nb-ref-number="134" data-nb-words="7" data-nb-chars="49"><span class="idea" data-nb-ref-number="134" id="idea134" data-nb-words="7" data-nb-chars="49">„Ale vydal jste příslušné rozkazy velitelům čet?“</span></p>
        <p class="chunk" data-nb-ref-number="135" data-nb-words="3" data-nb-chars="23"><span class="idea" data-nb-ref-number="135" id="idea135" data-nb-words="3" data-nb-chars="23">„Ano, soudruhu majore.“</span></p>
        <p class="chunk" data-nb-ref-number="136" data-nb-words="21" data-nb-chars="147"><span class="idea" data-nb-ref-number="136" id="idea136" data-nb-words="21" data-nb-chars="147">„A&nbsp;přesvědčil jste se, že&nbsp;je&nbsp;velitelé čet předali velitelům tanků?“ Ze&nbsp;železné dedukce vojenského uvažování nebylo úniku. Šlajs pravil rezignovaně:</span></p>
        <p class="chunk" data-nb-ref-number="137" data-nb-words="3" data-nb-chars="23"><span class="idea" data-nb-ref-number="137" id="idea137" data-nb-words="3" data-nb-chars="23">„Ano, soudruhu majore.“</span></p>
        <p class="chunk" data-nb-ref-number="138" data-nb-words="5" data-nb-chars="42"><span class="idea" data-nb-ref-number="138" id="idea138" data-nb-words="5" data-nb-chars="42">„Přezkoušejte tedy velitele tohoto tanku!“</span></p>
        <p class="chunk" data-nb-ref-number="139" data-nb-words="13" data-nb-chars="78"><span class="idea" data-nb-ref-number="139" id="idea139" data-nb-words="13" data-nb-chars="78">Ďábel vyhodil poslední trumf a&nbsp;strčil ruce do&nbsp;kapes. On&nbsp;mohl. Ostatní nesměli.</span></p>
        <p class="chunk" data-nb-ref-number="140" data-nb-words="36" data-nb-chars="219"><span class="idea" data-nb-ref-number="140" id="idea140" data-nb-words="36" data-nb-chars="219">„Provedu,“ pravil poručík Šlajs velice smutně a&nbsp;jako by&nbsp;chtěl získat čas, a&nbsp;přistoupil k&nbsp;tanku. Všechny příklopy byly bojově uzavřeny. To&nbsp;jediné bylo v&nbsp;naprostém pořádku. V&nbsp;tanku panovalo ticho, jako by&nbsp;tam nikdo nebyl.</span></p>
        <p class="chunk" data-nb-ref-number="141" data-nb-words="5" data-nb-chars="38"><span class="idea" data-nb-ref-number="141" id="idea141" data-nb-words="5" data-nb-chars="38">„Rotný Soudek,“ zavolal poručík Šlajs.</span></p>
        <p class="chunk" data-nb-ref-number="142" data-nb-words="6" data-nb-chars="39"><span class="idea" data-nb-ref-number="142" id="idea142" data-nb-words="6" data-nb-chars="39">Z&nbsp;nitra železného vozidla zaznělo dutě:</span></p>
        <p class="chunk" data-nb-ref-number="143" data-nb-words="1" data-nb-chars="6"><span class="idea" data-nb-ref-number="143" id="idea143" data-nb-words="1" data-nb-chars="6">„Zde!“</span></p>
        <p class="chunk" data-nb-ref-number="144" data-nb-words="2" data-nb-chars="9"><span class="idea" data-nb-ref-number="144" id="idea144" data-nb-words="2" data-nb-chars="9">„Ke mně!“</span></p>
        <p class="chunk" data-nb-ref-number="145" data-nb-words="50" data-nb-chars="351"><span class="idea" data-nb-ref-number="145" id="idea145" data-nb-words="50" data-nb-chars="351">„Provedo!“ Příklop velitelské věžičky se&nbsp;nadzdvihl a&nbsp;veliká zámečnická ruka ho&nbsp;mohutným rozmachem zaklapla do&nbsp;zajištěné polohy. Za&nbsp;rukou se&nbsp;vynořila ochranná kukla, rámující brunátný obličej vesnického křupana. Rotný Soudek se&nbsp;pomalu vysoukal z&nbsp;věžičky, sedl si&nbsp;na&nbsp;její okraj a&nbsp;zkušeně sklouzl dolů. Zaujal nonšalantní, dubňácký postoj před poručíkem.</span></p>
        <p class="chunk" data-nb-ref-number="146" data-nb-words="2" data-nb-chars="18"><span class="idea" data-nb-ref-number="146" id="idea146" data-nb-words="2" data-nb-chars="18">Majorek zavřeštěl:</span></p>
        <p class="chunk" data-nb-ref-number="147" data-nb-words="11" data-nb-chars="63"><span class="idea" data-nb-ref-number="147" id="idea147" data-nb-words="11" data-nb-chars="63">„Zpět! Soudruhu rotný! Takhle se&nbsp;vysedá z&nbsp;tanku? Zpět a&nbsp;znova!“</span></p>
        <p class="chunk" data-nb-ref-number="148" data-nb-words="17" data-nb-chars="102"><span class="idea" data-nb-ref-number="148" id="idea148" data-nb-words="17" data-nb-chars="102">Hanácký tankista vrhl na&nbsp;majora opovržlivý pohled, ale neřekl nic. Otočil se&nbsp;a&nbsp;vyšplhal se&nbsp;do&nbsp;věžičky.</span></p>
        <p class="chunk" data-nb-ref-number="149" data-nb-words="32" data-nb-chars="175"><span class="idea" data-nb-ref-number="149" id="idea149" data-nb-words="32" data-nb-chars="175">„Lezete tam jak zpomalenej film!“ kvičel majorek. „Mně se&nbsp;zdá, že&nbsp;budete v&nbsp;neděli cvičit nasedání a&nbsp;vysedání. Nemyslete si, že&nbsp;když to&nbsp;máte za&nbsp;pár, že&nbsp;se&nbsp;vám nemůže nic stát!“</span></p>
        <p class="chunk" data-nb-ref-number="150" data-nb-words="11" data-nb-chars="65"><span class="idea" data-nb-ref-number="150" id="idea150" data-nb-words="11" data-nb-chars="65">Rotný Soudek usedl na&nbsp;věžičku a&nbsp;zahleděl se&nbsp;bezvýrazně na&nbsp;majora.</span></p>
        <p class="chunk" data-nb-ref-number="151" data-nb-words="18" data-nb-chars="124"><span class="idea" data-nb-ref-number="151" id="idea151" data-nb-words="18" data-nb-chars="124">„Dovnitř! A&nbsp;zavřít příklop! A&nbsp;na rozkaz Vysednout! otevřete příklop a&nbsp;z&nbsp;věže seskočíte! <em>Seskočíte</em>, rozuměl jste? Neslezete!“</span></p>
        <p class="chunk" data-nb-ref-number="152" data-nb-words="14" data-nb-chars="86"><span class="idea" data-nb-ref-number="152" id="idea152" data-nb-words="14" data-nb-chars="86">„Sou tady kameny,“ zahučel Soudek. „Já bych si&nbsp;nerad na&nbsp;poslední chvílu zlomil hnátu.“</span></p>
        <p class="chunk" data-nb-ref-number="153" data-nb-words="2" data-nb-chars="12"><span class="idea" data-nb-ref-number="153" id="idea153" data-nb-words="2" data-nb-chars="12">Major zrudl.</span></p>
        <p class="chunk" data-nb-ref-number="154" data-nb-words="19" data-nb-chars="110"><span class="idea" data-nb-ref-number="154" id="idea154" data-nb-words="19" data-nb-chars="110">„Mlčte! Víte, co&nbsp;je&nbsp;rozkaz! O&nbsp;rozkazu se&nbsp;nediskutuje! Když si&nbsp;zlomíte hná– nohu, tak si&nbsp;ji&nbsp;zlomíte! Proveďte!“</span></p>
        <p class="chunk" data-nb-ref-number="155" data-nb-words="16" data-nb-chars="97"><span class="idea" data-nb-ref-number="155" id="idea155" data-nb-words="16" data-nb-chars="97">Soudek se&nbsp;obrátil a&nbsp;zasunul se&nbsp;do&nbsp;příklopu. Chvíli ho&nbsp;nemohl zaklapnout, a&nbsp;to Ďáblíka podráždilo.</span></p>
        <p class="chunk" data-nb-ref-number="156" data-nb-words="6" data-nb-chars="35"><span class="idea" data-nb-ref-number="156" id="idea156" data-nb-words="6" data-nb-chars="35">„Slyšel jste, že&nbsp;sebou máte hodit!“</span></p>
        <p class="chunk" data-nb-ref-number="157" data-nb-words="6" data-nb-chars="33"><span class="idea" data-nb-ref-number="157" id="idea157" data-nb-words="6" data-nb-chars="33">„Když tady je&nbsp;to&nbsp;jaksi zkorvené.“</span></p>
        <p class="chunk" data-nb-ref-number="158" data-nb-words="29" data-nb-chars="162"><span class="idea" data-nb-ref-number="158" id="idea158" data-nb-words="29" data-nb-chars="162">„Jak to&nbsp;se&nbsp;mnou mluvíte!“ zapištěl major, ale vtom už&nbsp;příklop s&nbsp;bouchnutím zapadl. Major se&nbsp;obrátil na&nbsp;Šlajse, který se&nbsp;mezitím stáhl do&nbsp;pozadí a&nbsp;mlčel jako ryba.</span></p>
        <p class="chunk" data-nb-ref-number="159" data-nb-words="18" data-nb-chars="127"><span class="idea" data-nb-ref-number="159" id="idea159" data-nb-words="18" data-nb-chars="127">„Kázeň, soudruhu poručíku, kázeň,“ pravil, potřásaje pedagogicky hlavou. „Dejte mu&nbsp;– ne, dejte <em>celé</em> osádce rozkaz k&nbsp;vysednutí.“</span></p>
        <p class="chunk" data-nb-ref-number="160" data-nb-words="16" data-nb-chars="103"><span class="idea" data-nb-ref-number="160" id="idea160" data-nb-words="16" data-nb-chars="103">„Provedu!“ řekl pevně poručík Šlajs a&nbsp;zachmuřil se. Přistoupil k&nbsp;tanku a&nbsp;zavelel: „Osádko&nbsp;– vysednout!“</span></p>
        <p class="chunk" data-nb-ref-number="161" data-nb-words="55" data-nb-chars="359"><span class="idea" data-nb-ref-number="161" id="idea161" data-nb-words="55" data-nb-chars="359">Chviličku se&nbsp;nedělo nic, pak se&nbsp;najednou všechny příklopy otevřely, ve&nbsp;velitelském zasvítila Soudkova tvář, úsilím brunátnější než obvykle. Hned nato se&nbsp;jeho gorilí tělo sneslo opičím skokem jako stín anděla pomsty přímo na&nbsp;majorka. Majorek jen taktak stačil uskočit, škobrtl přitom o&nbsp;vykopanou hlínu, avšak kapitán Matka byl ve&nbsp;střehu a&nbsp;galantně ho&nbsp;zachytil.</span></p>
        <p class="chunk" data-nb-ref-number="162" data-nb-words="29" data-nb-chars="189"><span class="idea" data-nb-ref-number="162" id="idea162" data-nb-words="29" data-nb-chars="189">„Kam to&nbsp;skáčete? Ste slepej?“ kvikl Ďábel. Pomalu se&nbsp;vzpamatovával z&nbsp;leknutí, a&nbsp;tak si&nbsp;nevšiml velmi pohodlného a&nbsp;předpisům odporujícího způsobu, jímž z&nbsp;tanku vylézal řidič Desider Kobliha.</span></p>
        <p class="chunk" data-nb-ref-number="163" data-nb-words="45" data-nb-chars="290"><span class="idea" data-nb-ref-number="163" id="idea163" data-nb-words="45" data-nb-chars="290">Celkem v&nbsp;pořádku nastoupila pak osádka před tank v&nbsp;náležitém pořadí – velitel, řidič, mladší řidič, nabíječ a&nbsp;střelec – a&nbsp;major se&nbsp;zlověstně svraštěným obočím vydal poručíku Šlajsovi rozkaz, aby prověřil nabíječe vojína Mengeleho, jak je&nbsp;obeznámen se&nbsp;situací vlastní a&nbsp;se situací nepřítele.</span></p>
        <p class="chunk" data-nb-ref-number="164" data-nb-words="12" data-nb-chars="84"><span class="idea" data-nb-ref-number="164" id="idea164" data-nb-words="12" data-nb-chars="84">Nabíječe si&nbsp;vybral, protože předpokládal, že&nbsp;bude o&nbsp;této situaci informován nejméně.</span></p>
        <p class="chunk" data-nb-ref-number="165" data-nb-words="5" data-nb-chars="38"><span class="idea" data-nb-ref-number="165" id="idea165" data-nb-words="5" data-nb-chars="38">Předpokládal, jak se&nbsp;ukázalo, správně.</span></p>
        <p class="chunk" data-nb-ref-number="166" data-nb-words="71" data-nb-chars="441"><span class="idea" data-nb-ref-number="166" id="idea166" data-nb-words="71" data-nb-chars="441">Poručík Šlajs, který měl naneštěstí o&nbsp;situaci nepřítele ponětí také jen velmi neurčité a&nbsp;o&nbsp;situaci vlastní věděl jen o&nbsp;to víc, že&nbsp;je&nbsp;určitě velmi bledá, zaujal alespoň předpisový postoj a&nbsp;oslovil bezbarvě vojína Mengeleho. Vojínův výraz svědčil o&nbsp;naprostém pohrdání vším, co&nbsp;se&nbsp;zde děje, a&nbsp;jeho postoj naproti tomu nesvědčil (alespoň z&nbsp;hlediska vojensko-pedagogické teorie) o&nbsp;tom, že&nbsp;tento voják má&nbsp;za&nbsp;sebou už&nbsp;třicet měsíců vojenské služby.</span></p>
        <p class="chunk" data-nb-ref-number="167" data-nb-words="6" data-nb-chars="42"><span class="idea" data-nb-ref-number="167" id="idea167" data-nb-words="6" data-nb-chars="42">„Soudruhu vojíne, kde se&nbsp;nalézá nepřítel?“</span></p>
        <p class="chunk" data-nb-ref-number="168" data-nb-words="20" data-nb-chars="140"><span class="idea" data-nb-ref-number="168" id="idea168" data-nb-words="20" data-nb-chars="140">Opovržení v&nbsp;Mengeleho tváři dosáhlo maxima koncentrace. Líně ukázal rukou do&nbsp;neurčita, někam směrem přibližně k&nbsp;Okrouhlickému kopci, a&nbsp;řekl:</span></p>
        <p class="chunk" data-nb-ref-number="169" data-nb-words="5" data-nb-chars="27"><span class="idea" data-nb-ref-number="169" id="idea169" data-nb-words="5" data-nb-chars="27">„Nepřítel se&nbsp;nalézá&nbsp;– tam.“</span></p>
        <p class="chunk" data-nb-ref-number="170" data-nb-words="6" data-nb-chars="45"><span class="idea" data-nb-ref-number="170" id="idea170" data-nb-words="6" data-nb-chars="45">„Upřesněte situaci,“ vybídl ho&nbsp;poručík Šlajs.</span></p>
        <p class="chunk" data-nb-ref-number="171" data-nb-words="5" data-nb-chars="34"><span class="idea" data-nb-ref-number="171" id="idea171" data-nb-words="5" data-nb-chars="34">„Nalézá se&nbsp;na&nbsp;Okrouhlickém vrchu.“</span></p>
        <p class="chunk" data-nb-ref-number="172" data-nb-words="8" data-nb-chars="53"><span class="idea" data-nb-ref-number="172" id="idea172" data-nb-words="8" data-nb-chars="53">„Správně,“ prohlásil poručík. „A&nbsp;kde se&nbsp;nalézáme my?“</span></p>
        <p class="chunk" data-nb-ref-number="173" data-nb-words="13" data-nb-chars="98"><span class="idea" data-nb-ref-number="173" id="idea173" data-nb-words="13" data-nb-chars="98">„My se&nbsp;nalézáme pod Okrouhlickým vrchem,“ řekl Mengele. Až&nbsp;dosud projevil nečekanou informovanost.</span></p>
        <p class="chunk" data-nb-ref-number="174" data-nb-words="5" data-nb-chars="26"><span class="idea" data-nb-ref-number="174" id="idea174" data-nb-words="5" data-nb-chars="26">„V&nbsp;jaké síle se&nbsp;nalézáme?“</span></p>
        <p class="chunk" data-nb-ref-number="175" data-nb-words="8" data-nb-chars="51"><span class="idea" data-nb-ref-number="175" id="idea175" data-nb-words="8" data-nb-chars="51">„Nalézáme se&nbsp;v&nbsp;síle asi jednoho tankovýho praporu.“</span></p>
        <p class="chunk" data-nb-ref-number="176" data-nb-words="17" data-nb-chars="106"><span class="idea" data-nb-ref-number="176" id="idea176" data-nb-words="17" data-nb-chars="106">„Jak to&nbsp;asi?!“ zaječel Malinkatý ďábel. „Jak to&nbsp;asi, soudruhu vojíne! Vy&nbsp;nevíte, k&nbsp;jaké jednotce patříte?“</span></p>
        <p class="chunk" data-nb-ref-number="177" data-nb-words="6" data-nb-chars="38"><span class="idea" data-nb-ref-number="177" id="idea177" data-nb-words="6" data-nb-chars="38">Mengele neotřesen prohlásil, že&nbsp;to&nbsp;ví.</span></p>
        <p class="chunk" data-nb-ref-number="178" data-nb-words="5" data-nb-chars="20"><span class="idea" data-nb-ref-number="178" id="idea178" data-nb-words="5" data-nb-chars="20">„A&nbsp;jak to&nbsp;teda asi?“</span></p>
        <p class="chunk" data-nb-ref-number="179" data-nb-words="13" data-nb-chars="83"><span class="idea" data-nb-ref-number="179" id="idea179" data-nb-words="13" data-nb-chars="83">„Pač neznám eště ztráty z&nbsp;předešlýho dne operací,“ pravil s&nbsp;nehybnou tváří Mengele.</span></p>
        <p class="chunk" data-nb-ref-number="180" data-nb-words="40" data-nb-chars="257"><span class="idea" data-nb-ref-number="180" id="idea180" data-nb-words="40" data-nb-chars="257">Majorka, který si&nbsp;už&nbsp;byl jist úspěchem, vojínova logika umlčela. Z&nbsp;otevřené hubičky vylétl jen jakýsi krátký záštěk, jakési pufff…, a&nbsp;na okamžik zavládlo ticho. Poručík Šlajs se&nbsp;snažil vypadat neutrálně. Teprve po&nbsp;chvíli ovládl major řeč natolik, že&nbsp;pravil:</span></p>
        <p class="chunk" data-nb-ref-number="181" data-nb-words="3" data-nb-chars="32"><span class="idea" data-nb-ref-number="181" id="idea181" data-nb-words="3" data-nb-chars="32">„Pokračujte, soudruhu poručíku.“</span></p>
        <p class="chunk" data-nb-ref-number="182" data-nb-words="61" data-nb-chars="376"><span class="idea" data-nb-ref-number="182" id="idea182" data-nb-words="61" data-nb-chars="376">Poručík Šlajs se&nbsp;tedy opět obrátil k&nbsp;Mengelemu. Mengele naň zíral vlídně. Byl to&nbsp;v&nbsp;podstatě dobrák a&nbsp;upřímně se&nbsp;snažil veliteli pomoci. Ale nevěděl opravdu nic. Poručík přemítal, jak zformulovat otázku, aby z&nbsp;ní byla jasná odpověď. Jenom se&nbsp;však přesvědčil, že&nbsp;něčeho takového není mocen, prostě proto, že&nbsp;o&nbsp;taktické situaci nemá představu o&nbsp;mnoho jasnější než jeho podřízený.</span></p>
        <p class="chunk" data-nb-ref-number="183" data-nb-words="10" data-nb-chars="70"><span class="idea" data-nb-ref-number="183" id="idea183" data-nb-words="10" data-nb-chars="70">„Soudruhu vojíne,“ spustil zeširoka. „V&nbsp;jaké síle se&nbsp;nalézá nepřítel?“</span></p>
        <p class="chunk" data-nb-ref-number="184" data-nb-words="3" data-nb-chars="21"><span class="idea" data-nb-ref-number="184" id="idea184" data-nb-words="3" data-nb-chars="21">Mengele se&nbsp;zakabonil.</span></p>
        <p class="chunk" data-nb-ref-number="185" data-nb-words="8" data-nb-chars="49"><span class="idea" data-nb-ref-number="185" id="idea185" data-nb-words="8" data-nb-chars="49">„Nepřítel se&nbsp;nalézá v&nbsp;síle jednoho pěšího pluku.“</span></p>
        <p class="chunk" data-nb-ref-number="186" data-nb-words="20" data-nb-chars="116"><span class="idea" data-nb-ref-number="186" id="idea186" data-nb-words="20" data-nb-chars="116">Šlajs zašilhal po&nbsp;Ďáblovi, ale ten mlčel. Buď to&nbsp;bylo správně, anebo to&nbsp;ani on&nbsp;nevěděl. Druhá možnost byla možnější.</span></p>
        <p class="chunk" data-nb-ref-number="187" data-nb-words="15" data-nb-chars="91"><span class="idea" data-nb-ref-number="187" id="idea187" data-nb-words="15" data-nb-chars="91">Poručík se&nbsp;tedy přihotovil k&nbsp;další otázce, když vtom přišla nová pohroma, odkud ji&nbsp;nečekal.</span></p>
        <p class="chunk" data-nb-ref-number="188" data-nb-words="59" data-nb-chars="362"><span class="idea" data-nb-ref-number="188" id="idea188" data-nb-words="59" data-nb-chars="362">„Opravte ho, soudruhu četaři,“ zazněl hlas kapitána Matky. Tomuto důstojníkovi se&nbsp;právě podařilo tajně nahlédnout do&nbsp;plánkonspektu, a&nbsp;proto se&nbsp;znovu pokusil o&nbsp;sebeuplatnění. Vzápětí ho&nbsp;však za&nbsp;to&nbsp;stihl trest. „Vy&nbsp;–“ zarazil se&nbsp;a&nbsp;s&nbsp;hrůzou si&nbsp;uvědomil, že&nbsp;si&nbsp;na&nbsp;četařovo jméno, které jako velitel praporu má&nbsp;znát zpaměti, nemůže vzpomenout, „vy&nbsp;– s&nbsp;těma fouskama!“</span></p>
        <p class="chunk" data-nb-ref-number="189" data-nb-words="4" data-nb-chars="28"><span class="idea" data-nb-ref-number="189" id="idea189" data-nb-words="4" data-nb-chars="28">Označený hejsek srazil paty.</span></p>
        <p class="chunk" data-nb-ref-number="190" data-nb-words="14" data-nb-chars="93"><span class="idea" data-nb-ref-number="190" id="idea190" data-nb-words="14" data-nb-chars="93">„Četař Vejvoda,“ ohlásil, ale k&nbsp;dalšímu se&nbsp;neměl. Poručík Šlajs nasadil opět neutrální výraz.</span></p>
        <p class="chunk" data-nb-ref-number="191" data-nb-words="18" data-nb-chars="124"><span class="idea" data-nb-ref-number="191" id="idea191" data-nb-words="18" data-nb-chars="124">„No,“ pobídl kapitán Matka četaře. Nabyl sebevědomí, neboť ho&nbsp;Ďábel tentokrát nepřerušil. „V&nbsp;jaké síle se&nbsp;nachází nepřítel?“</span></p>
        <p class="chunk" data-nb-ref-number="192" data-nb-words="15" data-nb-chars="92"><span class="idea" data-nb-ref-number="192" id="idea192" data-nb-words="15" data-nb-chars="92">Elegantní četař zaváhal. „Nepřítel se&nbsp;nachází&nbsp;–“ Pak si&nbsp;dodal odvahy a&nbsp;prohlásil s&nbsp;jistotou:</span></p>
        <p class="chunk" data-nb-ref-number="193" data-nb-words="5" data-nb-chars="27"><span class="idea" data-nb-ref-number="193" id="idea193" data-nb-words="5" data-nb-chars="27">„V&nbsp;síle dvou pěších pluků.“</span></p>
        <p class="chunk" data-nb-ref-number="194" data-nb-words="23" data-nb-chars="133"><span class="idea" data-nb-ref-number="194" id="idea194" data-nb-words="23" data-nb-chars="133">Se&nbsp;žulově nehybnou tváří&nbsp;– na&nbsp;to, aby působila opravdu dojmem žuly, byla poněkud ztučnělá&nbsp;– obrátil se&nbsp;Matka na&nbsp;dalšího člena osádky.</span></p>
        <p class="chunk" data-nb-ref-number="195" data-nb-words="2" data-nb-chars="22"><span class="idea" data-nb-ref-number="195" id="idea195" data-nb-words="2" data-nb-chars="22">„Soudruhu svobodníku?“</span></p>
        <p class="chunk" data-nb-ref-number="196" data-nb-words="14" data-nb-chars="98"><span class="idea" data-nb-ref-number="196" id="idea196" data-nb-words="14" data-nb-chars="98">Otázaný, mladší řidič svobodník Lakatoš, nejprve klapl podpatky a&nbsp;zvolal jasným a&nbsp;břeskným hlasem:</span></p>
        <p class="chunk" data-nb-ref-number="197" data-nb-words="2" data-nb-chars="20"><span class="idea" data-nb-ref-number="197" id="idea197" data-nb-words="2" data-nb-chars="20">„Slobodník Lakatoš!“</span></p>
        <p class="chunk" data-nb-ref-number="198" data-nb-words="3" data-nb-chars="13"><span class="idea" data-nb-ref-number="198" id="idea198" data-nb-words="3" data-nb-chars="13">A&nbsp;odmlčel se.</span></p>
        <p class="chunk" data-nb-ref-number="199" data-nb-words="4" data-nb-chars="22"><span class="idea" data-nb-ref-number="199" id="idea199" data-nb-words="4" data-nb-chars="22">„No!“ pobídl ho&nbsp;Matka.</span></p>
        <p class="chunk" data-nb-ref-number="200" data-nb-words="22" data-nb-chars="146"><span class="idea" data-nb-ref-number="200" id="idea200" data-nb-words="22" data-nb-chars="146">„Nepriatel sa&nbsp;nachádza,“ Lakatoš neztlumil intenzitu hlasu a&nbsp;řval, jako by&nbsp;předříkával procesí, „nepriatel sa&nbsp;nachádza&nbsp;– v&nbsp;sile&nbsp;–“ dlouhá pomlčka.</span></p>
        <p class="chunk" data-nb-ref-number="201" data-nb-words="4" data-nb-chars="35"><span class="idea" data-nb-ref-number="201" id="idea201" data-nb-words="4" data-nb-chars="35">„Tří,“ napověděl zlomyslně kapitán.</span></p>
        <p class="chunk" data-nb-ref-number="202" data-nb-words="3" data-nb-chars="20"><span class="idea" data-nb-ref-number="202" id="idea202" data-nb-words="3" data-nb-chars="20">Lakatoš to&nbsp;přeložil:</span></p>
        <p class="chunk" data-nb-ref-number="203" data-nb-words="2" data-nb-chars="9"><span class="idea" data-nb-ref-number="203" id="idea203" data-nb-words="2" data-nb-chars="9">„Troch&nbsp;–“</span></p>
        <p class="chunk" data-nb-ref-number="204" data-nb-words="2" data-nb-chars="15"><span class="idea" data-nb-ref-number="204" id="idea204" data-nb-words="2" data-nb-chars="15">„Speciálních&nbsp;–“</span></p>
        <p class="chunk" data-nb-ref-number="205" data-nb-words="2" data-nb-chars="15"><span class="idea" data-nb-ref-number="205" id="idea205" data-nb-words="2" data-nb-chars="15">„Špeciálnych –“</span></p>
        <p class="chunk" data-nb-ref-number="206" data-nb-words="2" data-nb-chars="20"><span class="idea" data-nb-ref-number="206" id="idea206" data-nb-words="2" data-nb-chars="20">„Tankosamohybných&nbsp;–“</span></p>
        <p class="chunk" data-nb-ref-number="207" data-nb-words="2" data-nb-chars="20"><span class="idea" data-nb-ref-number="207" id="idea207" data-nb-words="2" data-nb-chars="20">„Tánkosamohybnych&nbsp;–“</span></p>
        <p class="chunk" data-nb-ref-number="208" data-nb-words="1" data-nb-chars="12"><span class="idea" data-nb-ref-number="208" id="idea208" data-nb-words="1" data-nb-chars="12">„Chemických“</span></p>
        <p class="chunk" data-nb-ref-number="209" data-nb-words="5" data-nb-chars="29"><span class="idea" data-nb-ref-number="209" id="idea209" data-nb-words="5" data-nb-chars="29">Ale to&nbsp;už&nbsp;Lakatoš nepřeložil.</span></p>
        <p class="chunk" data-nb-ref-number="210" data-nb-words="6" data-nb-chars="37"><span class="idea" data-nb-ref-number="210" id="idea210" data-nb-words="6" data-nb-chars="37">„No&nbsp;– chemických&nbsp;–“ opakoval kapitán.</span></p>
        <p class="chunk" data-nb-ref-number="211" data-nb-words="22" data-nb-chars="135"><span class="idea" data-nb-ref-number="211" id="idea211" data-nb-words="22" data-nb-chars="135">Po&nbsp;Slovákově tváři se&nbsp;rozlil omluvný úsměv. Potom řekl hlasem téměř lidské hlasitosti, jako by&nbsp;mu&nbsp;to&nbsp;nevadilo (opravdu mu&nbsp;to&nbsp;nevadilo):</span></p>
        <p class="chunk" data-nb-ref-number="212" data-nb-words="5" data-nb-chars="31"><span class="idea" data-nb-ref-number="212" id="idea212" data-nb-words="5" data-nb-chars="31">„Súdruh kapitán, ja&nbsp;to&nbsp;neviem.“</span></p>
        <p class="chunk" data-nb-ref-number="213" data-nb-words="4" data-nb-chars="39"><span class="idea" data-nb-ref-number="213" id="idea213" data-nb-words="4" data-nb-chars="39">Následovala klasická vojenská velevěta:</span></p>
        <p class="chunk" data-nb-ref-number="214" data-nb-words="4" data-nb-chars="18"><span class="idea" data-nb-ref-number="214" id="idea214" data-nb-words="4" data-nb-chars="18">„Jak je&nbsp;to&nbsp;možný?“</span></p>
        <p class="chunk" data-nb-ref-number="215" data-nb-words="16" data-nb-chars="108"><span class="idea" data-nb-ref-number="215" id="idea215" data-nb-words="16" data-nb-chars="108">„Zabudol som to,“ odpověděl Lakatoš téměř radostně. Taková láska k&nbsp;pravdě však nenašla pochopení u&nbsp;velitele.</span></p>
        <p class="chunk" data-nb-ref-number="216" data-nb-words="18" data-nb-chars="96"><span class="idea" data-nb-ref-number="216" id="idea216" data-nb-words="18" data-nb-chars="96">„Zabudol!“ zařval a&nbsp;obrátil se&nbsp;ke&nbsp;zbytku osádky. „Kdo z&nbsp;vás ví, v&nbsp;jaké síle se&nbsp;nalézá nepřítel?“</span></p>
        <p class="chunk" data-nb-ref-number="217" data-nb-words="136" data-nb-chars="893"><span class="idea" data-nb-ref-number="217" id="idea217" data-nb-words="136" data-nb-chars="893">Osádka stála a&nbsp;pohlížela na&nbsp;něj mírumilovně. Kapitána polilo horko. Uvědomil si, že&nbsp;ve&nbsp;snaze blýsknout se&nbsp;před Ďáblem velitelskou rozhodností zapomněl údaj, zahlédnutý kradmo v&nbsp;plánkonspektu. Mrkl na&nbsp;poručíka Šlajse, ten však hleděl neutrálně na&nbsp;svou osádku. Mrkl tedy po&nbsp;majorkovi. Tvář štábního důstojníka měla však jen obvyklý výraz permanentního vzteku a&nbsp;popuzené škodolibosti. Kapitán rychle přemýšlel, jakou šikovně volenou otázkou zakamuflovat fakt, že&nbsp;síla nepřítele není u&nbsp;jednotky pod jeho velením známa, a&nbsp;jak se&nbsp;zároveň vyhnout katastrofě, kdyby musel odhalit svoje vědomosti v&nbsp;tomto směru. V&nbsp;rozpacích se&nbsp;ohlédl po&nbsp;svém důstojnickém sboru, který se&nbsp;mu&nbsp;nenápadně choulil za&nbsp;zády. Všiml si, že&nbsp;ruka snaživého poručíka Hezkého sebou poškubává. Užuž ho&nbsp;chtěl vyzvat, aby odpověděl, ale pak s&nbsp;námahou odtrhl zrak od&nbsp;té&nbsp;cukající se&nbsp;ruky. Nemůže přece před mužstvem zkoušet vlastní štáb.</span></p>
        <p class="chunk" data-nb-ref-number="218" data-nb-words="10" data-nb-chars="67"><span class="idea" data-nb-ref-number="218" id="idea218" data-nb-words="10" data-nb-chars="67">Vtom ho&nbsp;spasil ustrašený rotný absolvent Slíva, který se&nbsp;přihlásil.</span></p>
        <p class="chunk" data-nb-ref-number="219" data-nb-words="42" data-nb-chars="259"><span class="idea" data-nb-ref-number="219" id="idea219" data-nb-words="42" data-nb-chars="259">„Nepřítel se&nbsp;nalézá asi v&nbsp;síle dvou pěších praporů,“ odříkával plynně, „zesílených rotou tanků a&nbsp;dvěma bateriemi dělostřelectva. Nalézá se&nbsp;na&nbsp;čáře les Jablko,“ začal mávat rukou různými směry, „triangulační bod na&nbsp;obzoru&nbsp;– kóta dvě stě patnáct&nbsp;– les Bumbál&nbsp;–“</span></p>
        <p class="chunk" data-nb-ref-number="220" data-nb-words="7" data-nb-chars="59"><span class="idea" data-nb-ref-number="220" id="idea220" data-nb-words="7" data-nb-chars="59">„Dost!“ přerušil ho&nbsp;Ďábel. „Pokračujte, soudruhu staršino!“</span></p>
        <p class="chunk" data-nb-ref-number="221" data-nb-words="9" data-nb-chars="56"><span class="idea" data-nb-ref-number="221" id="idea221" data-nb-words="9" data-nb-chars="56">Staršina Barák sebou překvapeně trhl, ale ujal se&nbsp;slova:</span></p>
        <p class="chunk" data-nb-ref-number="222" data-nb-words="20" data-nb-chars="111"><span class="idea" data-nb-ref-number="222" id="idea222" data-nb-words="20" data-nb-chars="111">„Les Bumbál,“ pravil odhodlaně, „les Bumbál&nbsp;–“ a&nbsp;bloudil očima po&nbsp;Okrouhlickém vrchu, „les Zadní&nbsp;– les&nbsp;– les&nbsp;–“</span></p>
        <p class="chunk" data-nb-ref-number="223" data-nb-words="19" data-nb-chars="137"><span class="idea" data-nb-ref-number="223" id="idea223" data-nb-words="19" data-nb-chars="137">„Tak dost,“ pravil Ďábel klidně. „Vy, soudruhu rotný,“ zabodl oči do&nbsp;Soudka. „Jaké palebné prostředky nepřítele byly zjištěny průzkumem?“</span></p>
        <p class="chunk" data-nb-ref-number="224" data-nb-words="83" data-nb-chars="603"><span class="idea" data-nb-ref-number="224" id="idea224" data-nb-words="83" data-nb-chars="603">„Průzkumem byly zjištěny tyto palebné prostředky nepřítele.“ Soudek si&nbsp;pečlivě odkašlal a&nbsp;vzpomínal, co&nbsp;se&nbsp;dozvěděl předešlého večera na&nbsp;průzkumu. Přesně vzato, dozvěděl se&nbsp;několik intimních podrobností o&nbsp;poslední návštěvě domova, kterou vykonal desátník Střevlíček. Týkaly se&nbsp;desátníkovy dívky Marie Vendulákové, a&nbsp;protože, sedíce v&nbsp;granátové díře, svorně ignorovali úzkostlivý hlas rotného absolventa Slívy, seznamující je&nbsp;s&nbsp;výsledky průzkumu, měl nyní rotný o&nbsp;stavu palebných prostředků nepřítele představu naprosto nulovou a&nbsp;jenom uvažoval, kolik asi může říct, aby příliš nevybočil z&nbsp;obvyklé normy.</span></p>
        <p class="chunk" data-nb-ref-number="225" data-nb-words="32" data-nb-chars="209"><span class="idea" data-nb-ref-number="225" id="idea225" data-nb-words="32" data-nb-chars="209">„Dvě pétéká,“ prohlásil po&nbsp;chvilce uvážlivě, „čtyři těžké kulomety a&nbsp;jeden tank, zakopaný&nbsp;–“ podíval se&nbsp;zkoumavě na&nbsp;Okrouhlický vrch, „vlevo od&nbsp;osamělého křoví dva prsty vpravo od&nbsp;orientačního bodu číslo dvě.“</span></p>
        <p class="chunk" data-nb-ref-number="226" data-nb-words="23" data-nb-chars="156"><span class="idea" data-nb-ref-number="226" id="idea226" data-nb-words="23" data-nb-chars="156">„A&nbsp;kde, soudruhu četaři,“ Ďáblík zlomyslně přerušil Soudkovu volnou improvizaci a&nbsp;obrátil se&nbsp;na&nbsp;jeho řidiče Desidera Koblihu, „je orientační bod číslo dvě?“</span></p>
        <p class="chunk" data-nb-ref-number="227" data-nb-words="40" data-nb-chars="261"><span class="idea" data-nb-ref-number="227" id="idea227" data-nb-words="40" data-nb-chars="261">Strefil se&nbsp;do&nbsp;černého. Řidiči pohrával kolem úst nedůvěřivý úsměv a&nbsp;otočil se&nbsp;k&nbsp;Okrouhlickému vrchu. Tam se&nbsp;právě objevila malá postava, nesoucí přes rameno nějakou ceduli. Paže četaře Koblihy opsala neurčitou křivku. Hlas zazněl jako hlas volajícího na&nbsp;poušti:</span></p>
        <p class="chunk" data-nb-ref-number="228" data-nb-words="1" data-nb-chars="6"><span class="idea" data-nb-ref-number="228" id="idea228" data-nb-words="1" data-nb-chars="6">„Tam…“</span></p>
        <p class="chunk" data-nb-ref-number="229" data-nb-words="3" data-nb-chars="18"><span class="idea" data-nb-ref-number="229" id="idea229" data-nb-words="3" data-nb-chars="18">Malinký se&nbsp;nasral.</span></p>
        <p class="chunk" data-nb-ref-number="230" data-nb-words="3" data-nb-chars="13"><span class="idea" data-nb-ref-number="230" id="idea230" data-nb-words="3" data-nb-chars="13">„Kde&nbsp;– tam?!“</span></p>
        <p class="chunk" data-nb-ref-number="231" data-nb-words="12" data-nb-chars="78"><span class="idea" data-nb-ref-number="231" id="idea231" data-nb-words="12" data-nb-chars="78">„Tam&nbsp;–“ pravil Kobliha téměř elegicky. „…Dva prsty vlevo… od&nbsp;osamělého křoví…“</span></p>
        <p class="chunk" data-nb-ref-number="232" data-nb-words="4" data-nb-chars="29"><span class="idea" data-nb-ref-number="232" id="idea232" data-nb-words="4" data-nb-chars="29">„Od kterého osamělého křoví?“</span></p>
        <p class="chunk" data-nb-ref-number="233" data-nb-words="25" data-nb-chars="177"><span class="idea" data-nb-ref-number="233" id="idea233" data-nb-words="25" data-nb-chars="177">Desider Kobliha držel ruku vztaženou, jako by&nbsp;žehnal tomu památnému bojišti i&nbsp;osamělému poutníkovi, jenž s&nbsp;cedulí přes rameno sestupoval úbočím. „Tam…,“ opakoval tajemně, „tam…“</span></p>
        <p class="chunk" data-nb-ref-number="234" data-nb-words="15" data-nb-chars="104"><span class="idea" data-nb-ref-number="234" id="idea234" data-nb-words="15" data-nb-chars="104">„Tamtam!“ pískl majorek. „Člověče, říkáte pořád tam! Tam! Kde tam, chci slyšet. Proveďte přesné určení!“</span></p>
        <p class="chunk" data-nb-ref-number="235" data-nb-words="29" data-nb-chars="189"><span class="idea" data-nb-ref-number="235" id="idea235" data-nb-words="29" data-nb-chars="189">Četař Kobliha ještě jednou opakoval „Tam…“ a&nbsp;ruka mu&nbsp;klesla. Opět se&nbsp;rozhostilo ticho. Kobliha hleděl do&nbsp;dálky, někam za&nbsp;Okrouhlický vrch, a&nbsp;majorek předstíral, že&nbsp;předstírá klid. Rozkázal:</span></p>
        <p class="chunk" data-nb-ref-number="236" data-nb-words="3" data-nb-chars="35"><span class="idea" data-nb-ref-number="236" id="idea236" data-nb-words="3" data-nb-chars="35">„Proveďte topografickou orientaci!“</span></p>
        <p class="chunk" data-nb-ref-number="237" data-nb-words="28" data-nb-chars="168"><span class="idea" data-nb-ref-number="237" id="idea237" data-nb-words="28" data-nb-chars="168">Kurva, divná věci, pomyslil si&nbsp;Kobliha. Nikdy mi&nbsp;nenapadlo, kde je&nbsp;tady vlastně sever. Slunce vidět není&nbsp;– Kobliha tedy opět máchl rukou oním elegickým gestem a&nbsp;pravil:</span></p>
        <p class="chunk" data-nb-ref-number="238" data-nb-words="36" data-nb-chars="188"><span class="idea" data-nb-ref-number="238" id="idea238" data-nb-words="36" data-nb-chars="188">„Před námi&nbsp;– sever.“ Udělal pauzu a&nbsp;podíval se, co&nbsp;tomu říká major. Nic. Snad tedy projevil znalost. „Za námi&nbsp;– jih,“ řekl proto s&nbsp;jistotou. „Vpravo od&nbsp;nás&nbsp;– západ, vlevo od&nbsp;nás&nbsp;– východ.“</span></p>
        <p class="chunk" data-nb-ref-number="239" data-nb-words="13" data-nb-chars="82"><span class="idea" data-nb-ref-number="239" id="idea239" data-nb-words="13" data-nb-chars="82">Zřejmě se&nbsp;přece jen spletl. Major si&nbsp;stoupl na&nbsp;špičky, bledé tvářičky zbrunátněly.</span></p>
        <p class="chunk" data-nb-ref-number="240" data-nb-words="46" data-nb-chars="250"><span class="idea" data-nb-ref-number="240" id="idea240" data-nb-words="46" data-nb-chars="250">„Člověče, co&nbsp;to&nbsp;žvaníte za&nbsp;nesmysly? Od&nbsp;které doby máte po&nbsp;pravé ruce západ, když za&nbsp;sebou máte jih? To&nbsp;jste četař? A&nbsp;to jste řidič tanku? Jak, prosím vás, chcete ten tank řídit po&nbsp;bojišti, když ani neznáte, kde je&nbsp;sever? Kudy, prosím vás, pojedete?“</span></p>
        <p class="chunk" data-nb-ref-number="241" data-nb-words="9" data-nb-chars="58"><span class="idea" data-nb-ref-number="241" id="idea241" data-nb-words="9" data-nb-chars="58">Po&nbsp;dobrácké tváři četaře Koblihy se&nbsp;rozlil dobrácký úsměv.</span></p>
        <p class="chunk" data-nb-ref-number="242" data-nb-words="161" data-nb-chars="967"><span class="idea" data-nb-ref-number="242" id="idea242" data-nb-words="161" data-nb-chars="967">„Tamhle, soudruhu majore,“ pozdvihl opět ruku, ale tentokrát ne&nbsp;už&nbsp;elegicky; jeho gesto bylo energické a&nbsp;zcela určité. „Tamhle, co&nbsp;je&nbsp;ten velkej vejmol, ten vobjedu doprava, ponivač nalevo je&nbsp;rozbahněná kaluž, do&nbsp;tý&nbsp;sem spad na&nbsp;jaře. Pak pojedu k&nbsp;támhletomu smrčku, tam přeřadim na&nbsp;jedničku, ponivač pak musim trochu nalevo, abych se&nbsp;vyhnul tomu trychtýři, co&nbsp;tam je&nbsp;vod poslední vostrý střelby, vocať, soudruhu majore, neni vidět. Tam bych to&nbsp;na&nbsp;dvojku nevytáh, Střevlíček tam posledně taky zůstal viset. Za&nbsp;tim trychtýřem děláme pokaždý první zastávku na&nbsp;pět vteřin, tam se&nbsp;ničí nepřátelský PTK, potom vyjedu na&nbsp;kopec mezi trianglem a&nbsp;těma malinkejma keřema, a&nbsp;dál napravo k&nbsp;těm bóžim mukám, co&nbsp;sou za&nbsp;kopcem, přeřadim na&nbsp;trojku, sjedu na&nbsp;silnici a&nbsp;přes ní&nbsp;a&nbsp;jedu furt rovně. Jo, u&nbsp;silnice udělám zase zastávku, ponivač vod toho lesejka dycky pálí bezzákluzovej nepřátelskej kanón, a&nbsp;pak už&nbsp;pojedu rovně až&nbsp;na&nbsp;tu&nbsp;louku u&nbsp;Okrouhlice, tam zastavim a&nbsp;bude zhodnocení.“</span></p>
        <p class="chunk" data-nb-ref-number="243" data-nb-words="84" data-nb-chars="558"><span class="idea" data-nb-ref-number="243" id="idea243" data-nb-words="84" data-nb-chars="558">Malinkatý ďábel chtěl původně něco namítnout&nbsp;– ačkoliv z&nbsp;hlediska praxe tohoto tisíckrát probojovaného bojiště se&nbsp;stěží dalo něco namítat&nbsp;–, ale zůstal té&nbsp;duševní námahy ušetřen; ke&nbsp;skupině totiž právě dorazil vojín s&nbsp;cedulí a&nbsp;pátravě se&nbsp;rozhlédl po&nbsp;shromáždění, hledaje nejvyšší šarži, jíž by&nbsp;se&nbsp;zahlásil. Jakmile si&nbsp;všiml nepatrného důstojníka, ihned se&nbsp;orientoval. Rázně předstoupil před majora, postavil ceduli na&nbsp;zem, přidržel si&nbsp;ji&nbsp;levou rukou a&nbsp;pravou zasalutoval. Oči všech přítomných spočinuly na&nbsp;ceduli, kde bylo červeně namalováno zlověstné heslo:</span></p>
        <p class="chunk" data-nb-ref-number="244" data-nb-words="3" data-nb-chars="17"><span class="idea" data-nb-ref-number="244" id="idea244" data-nb-words="3" data-nb-chars="17">TŘI TANKY SHERMAN</span></p>
        <p class="chunk" data-nb-ref-number="245" data-nb-words="7" data-nb-chars="57"><span class="idea" data-nb-ref-number="245" id="idea245" data-nb-words="7" data-nb-chars="57">„Soudruhu majore,“ zazpíval nepřítel. „Dovolte mi&nbsp;dotaz!“</span></p>
        <p class="chunk" data-nb-ref-number="246" data-nb-words="3" data-nb-chars="23"><span class="idea" data-nb-ref-number="246" id="idea246" data-nb-words="3" data-nb-chars="23">„Prosím,“ odsekl major.</span></p>
        <p class="chunk" data-nb-ref-number="247" data-nb-words="23" data-nb-chars="155"><span class="idea" data-nb-ref-number="247" id="idea247" data-nb-words="23" data-nb-chars="155">„Soudruhu majore,“ pravil slavnostně a&nbsp;s&nbsp;úctou vojín. „Soudruh poručík Hořánek se&nbsp;dává ptát, jestli už&nbsp;útok začne? Jestli nemá otevřít nepřátelskou palbu?“</span></p>
        <p class="chunk" data-nb-ref-number="248" data-nb-words="15" data-nb-chars="90"><span class="idea" data-nb-ref-number="248" id="idea248" data-nb-words="15" data-nb-chars="90">„Ještě ne!“ zařval přísně kapitán Matka. „Ať ho&nbsp;to&nbsp;ani nenapadne! Ještě tu&nbsp;nejsme hotovi!“</span></p>
        <p class="chunk" data-nb-ref-number="249" data-nb-words="3" data-nb-chars="24"><span class="idea" data-nb-ref-number="249" id="idea249" data-nb-words="3" data-nb-chars="24">„Provedu!“ zvolal vojín.</span></p>
        <p class="chunk" data-nb-ref-number="250" data-nb-words="29" data-nb-chars="190"><span class="idea" data-nb-ref-number="250" id="idea250" data-nb-words="29" data-nb-chars="190">„Copak nepřítel nezná rozkaz?“ Major Borovička si&nbsp;neodpustil těžkou ironii a&nbsp;také nemohl snést, aby slovo měl pouze podřízený kapitán. „Neví nepřítel, že&nbsp;červená raketa platí taky pro něho?“</span></p>
        <p class="chunk" data-nb-ref-number="251" data-nb-words="9" data-nb-chars="75"><span class="idea" data-nb-ref-number="251" id="idea251" data-nb-words="9" data-nb-chars="75">„Provedu,“ opakoval znejistělý vojín. „Soudruhu majore, dovolte mi&nbsp;odejít!“</span></p>
        <p class="chunk" data-nb-ref-number="252" data-nb-words="36" data-nb-chars="208"><span class="idea" data-nb-ref-number="252" id="idea252" data-nb-words="36" data-nb-chars="208">Bylo mu&nbsp;to&nbsp;dovoleno. Provedl na&nbsp;změklé půdě ne&nbsp;zrovna úspěšně čelem vzad a&nbsp;vydal se&nbsp;na&nbsp;pochod k&nbsp;nepřátelským liniím. Jak se&nbsp;otočil, ukázalo se, že&nbsp;na&nbsp;zadní straně cedule je&nbsp;týmiž červenými písmeny namalováno:</span></p>
        <p class="chunk" data-nb-ref-number="253" data-nb-words="3" data-nb-chars="18"><span class="idea" data-nb-ref-number="253" id="idea253" data-nb-words="3" data-nb-chars="18">ROTA TANKŮ KROMVEL</span></p>
        <p class="chunk" data-nb-ref-number="254" data-nb-words="10" data-nb-chars="61"><span class="idea" data-nb-ref-number="254" id="idea254" data-nb-words="10" data-nb-chars="61">„Za mnou!“ rozkázal Malinkatý ďábel a&nbsp;vyrazil za&nbsp;další obětí.</span></p>
        <p class="chunk" data-nb-ref-number="255" data-nb-words="10" data-nb-chars="62"><span class="idea" data-nb-ref-number="255" id="idea255" data-nb-words="10" data-nb-chars="62">Kdo si&nbsp;oddychl, byl poručík Šlajs, na&nbsp;něhož mezitím zapomněli.</span></p>
        <hr>
        <p class="chunk" data-nb-ref-number="256" data-nb-words="123" data-nb-chars="733"><span class="idea" data-nb-ref-number="256" id="idea256" data-nb-words="123" data-nb-chars="733">Osádka tanku rotného Smiřického pozorovala blížící se&nbsp;hrozbu periskopy. U&nbsp;každého tanku v&nbsp;řadě se&nbsp;hlouček zastavoval a&nbsp;v&nbsp;zamazaném zorném poli periskopu se&nbsp;odehrávala stejná němohra: Malinkatý ďábel něco řval, tváře důstojníků se&nbsp;pozdvihly k&nbsp;věži, na&nbsp;věži se&nbsp;otevřel příklop a&nbsp;z&nbsp;něho více nebo méně seskočil velitel. Potom velitel v&nbsp;celé parádě, s&nbsp;kuklou na&nbsp;hlavě a&nbsp;s&nbsp;revolverem na&nbsp;zadku, stál v&nbsp;lati před majorem, byl na&nbsp;cosi tázán a&nbsp;poté za&nbsp;cosi prcán. Rotný, který ve&nbsp;velitelské věžičce otáčel zvolna periskopem, se&nbsp;v&nbsp;duchu utěšoval: konečně, můj tank není v&nbsp;nejhorším stavu a&nbsp;major prcá kdekoho. Tou masovostí ztrácí jeho prcání účinnost, přesně podle zákona o&nbsp;zmenšujícím se&nbsp;zisku. Začal si&nbsp;připadat skoro v&nbsp;bezpečí a&nbsp;zasnil se:</span></p>
        <p class="chunk" data-nb-ref-number="257" data-nb-words="85" data-nb-chars="554"><span class="idea" data-nb-ref-number="257" id="idea257" data-nb-words="85" data-nb-chars="554">Vzpomněl si&nbsp;na&nbsp;dívky z&nbsp;Vyšší sociální, které mu&nbsp;u&nbsp;příležitosti odchodu do&nbsp;vojenské služby věnovaly láhev francouzského koňaku, protože je&nbsp;měl na&nbsp;politickou ekonomii. Všechny, zejména ty&nbsp;hezké, v&nbsp;politické ekonomii velmi dobře prospěly. Vzpomněl si&nbsp;na&nbsp;Věrušku, s&nbsp;kterou za&nbsp;těch blahých civilních dnů poněkud překračoval přísné školní řády v&nbsp;lese za&nbsp;rozhlednou. Skoro se&nbsp;znovu octl v&nbsp;Heroutovicích, kde kvetly třešně, dívky bydlely v&nbsp;internátě a&nbsp;on nad nimi z&nbsp;pověření dosti pošetilé ředitelky vykonával dozor při tanečních zábavách v&nbsp;restauraci Barrandov.</span></p>
        <p class="chunk" data-nb-ref-number="258" data-nb-words="161" data-nb-chars="1019"><span class="idea" data-nb-ref-number="258" id="idea258" data-nb-words="161" data-nb-chars="1019">Potom se&nbsp;procesí přiblížilo a&nbsp;rotný procitl z&nbsp;denního snu. Malinký ďábel vpředu, s&nbsp;rukama za&nbsp;zády, jevil všechny známky nejvyššího stadia nasupenosti. Dva kroky za&nbsp;ním kráčel energicky kapitán Matka, jemuž se&nbsp;pod bradou třásl ztučnělý podbradek, a&nbsp;za ním jeho suita. Rotnému se&nbsp;roztlouklo srdce. Sbor důstojníků se&nbsp;rozestoupil kolem jeho vozidla a&nbsp;snaživý poručík Hezký, který se&nbsp;hbitě vyšplhal na&nbsp;předprseň, spadl pod tank, neboť se&nbsp;s&nbsp;ním kus předprsně utrhl. V&nbsp;rohu zorného pole periskopu se&nbsp;objevila jeho ušatá hlava, kousek nad předprsní, zrudlá a&nbsp;zahanbená. Ale major dělal, že&nbsp;ho&nbsp;nevidí, a&nbsp;za hrobového ticha jezdil očkama po&nbsp;tanku. Rotný mu&nbsp;hleděl periskopem, z&nbsp;bezpečí ocelové věže, přímo do&nbsp;tváře. <em>Mezi důstojníky a&nbsp;mužstvem není už, jako dříve, hráz, protože jsou oba příslušníky stejné třídy, třídy dělnické</em>, napadla ho&nbsp;věta z&nbsp;brožurky pro politické školení. Jako skoro všechno, co&nbsp;se&nbsp;říkalo v&nbsp;brožurkách, i&nbsp;tento poznatek předběhl materiální základnu doby. Pancířem slabounce pronikl hlas Malinkatého ďábla:</span></p>
        <p class="chunk" data-nb-ref-number="259" data-nb-words="37" data-nb-chars="253"><span class="idea" data-nb-ref-number="259" id="idea259" data-nb-words="37" data-nb-chars="253">„Tak asi takhle,“ říkal, „má vypadat zakopaný tank. Přibližně asi takhle. U&nbsp;vozidla mohlo být pečlivěji provedeno zamaskování. To&nbsp;je&nbsp;první vozidlo, soudruhu kapitáne,“ obrátil se&nbsp;na&nbsp;Matku, „které má&nbsp;vyhovujícím způsobem vyhloubený okop. Kdo je&nbsp;velitel?“</span></p>
        <p class="chunk" data-nb-ref-number="260" data-nb-words="78" data-nb-chars="501"><span class="idea" data-nb-ref-number="260" id="idea260" data-nb-words="78" data-nb-chars="501">Zlomyslně přitom přimhouřil očka, neboť věděl, že&nbsp;se&nbsp;trefil do&nbsp;černého, nebo spíš do&nbsp;jednoho z&nbsp;četných bílých míst v&nbsp;kapitánově povědomí o&nbsp;mužstvu, svěřeném jeho velitelské pravomoci. Kapitán nafoukl tváře a&nbsp;vyrazil ze&nbsp;sebe hrdelní zvuk, jenž měl vyjádřit soustředěné vzpomínání. Několikrát jej opakoval. Snaživý poručík Hezký, který se&nbsp;mezitím už&nbsp;upravil z&nbsp;pádu pod tank, váhavě zvedl ruku. Matka zoufale zaluskal prsty a&nbsp;ještě jednou vydal svůj zvuk. Majorek se&nbsp;ušklíbl a&nbsp;chladně se&nbsp;otázal poručíka:</span></p>
        <p class="chunk" data-nb-ref-number="261" data-nb-words="4" data-nb-chars="32"><span class="idea" data-nb-ref-number="261" id="idea261" data-nb-words="4" data-nb-chars="32">„Přejete si, soudruhu poručíku?“</span></p>
        <p class="chunk" data-nb-ref-number="262" data-nb-words="14" data-nb-chars="93"><span class="idea" data-nb-ref-number="262" id="idea262" data-nb-words="14" data-nb-chars="93">Hezký vypjal husí prsa a&nbsp;pronesl s&nbsp;nosovým přízvukem: „Soudruhu majore, dovolte mi&nbsp;oznámení!“</span></p>
        <p class="chunk" data-nb-ref-number="263" data-nb-words="1" data-nb-chars="9"><span class="idea" data-nb-ref-number="263" id="idea263" data-nb-words="1" data-nb-chars="9">„Prosím!“</span></p>
        <p class="chunk" data-nb-ref-number="264" data-nb-words="65" data-nb-chars="408"><span class="idea" data-nb-ref-number="264" id="idea264" data-nb-words="65" data-nb-chars="408">„Toto vozidlo jest druhým vozidlem první čety první roty Sedmého tankového praporu, evidenční číslo T&nbsp;34/8697, a&nbsp;nalézá se&nbsp;v&nbsp;něm osádka ve&nbsp;složení:“ Hezký klesl hlasem jako ve&nbsp;škole a&nbsp;začal systematicky vypočítávat: „Velitel&nbsp;– rotný Smiřický. Střelec&nbsp;– četař Žloudek. Řidič&nbsp;– desátník Střevlíček. Nabíječ&nbsp;– vojín Bamza. Mladší řidič&nbsp;– svobodník Hlad, nalézá se&nbsp;toho času v&nbsp;posádkovém lazaretu, pokoj číslo&nbsp;–“</span></p>
        <p class="chunk" data-nb-ref-number="265" data-nb-words="8" data-nb-chars="65"><span class="idea" data-nb-ref-number="265" id="idea265" data-nb-words="8" data-nb-chars="65">„Zavolejte velitele,“ přerušil ho&nbsp;major. Hezký poslušně zakdákal:</span></p>
        <p class="chunk" data-nb-ref-number="266" data-nb-words="5" data-nb-chars="26"><span class="idea" data-nb-ref-number="266" id="idea266" data-nb-words="5" data-nb-chars="26">„Rotný Smiřický&nbsp;– ke&nbsp;mně!“</span></p>
        <p class="chunk" data-nb-ref-number="267" data-nb-words="21" data-nb-chars="156"><span class="idea" data-nb-ref-number="267" id="idea267" data-nb-words="21" data-nb-chars="156">Rotný za&nbsp;pancířem vyvinul bleskurychlou činnost. Horlivostí se&nbsp;málem přerazil, ale podařilo se&nbsp;mu&nbsp;v&nbsp;předepsaných třech vteřinách podat předepsané zahlášení:</span></p>
        <p class="chunk" data-nb-ref-number="268" data-nb-words="8" data-nb-chars="57"><span class="idea" data-nb-ref-number="268" id="idea268" data-nb-words="8" data-nb-chars="57">„Soudruhu poručíku, rotný Smiřický přišel na&nbsp;váš rozkaz!“</span></p>
        <p class="chunk" data-nb-ref-number="269" data-nb-words="10" data-nb-chars="81"><span class="idea" data-nb-ref-number="269" id="idea269" data-nb-words="10" data-nb-chars="81">„Soudruhu rotný,“ pravil temně Ďábel. Rotný provedl předpisový čtvrtobrat vpravo.</span></p>
        <p class="chunk" data-nb-ref-number="270" data-nb-words="41" data-nb-chars="287"><span class="idea" data-nb-ref-number="270" id="idea270" data-nb-words="41" data-nb-chars="287">„Soudruhu rotný,“ pokračoval Ďábel nejtemnějším a&nbsp;nejpo­chmurnějším hlasem, jakého byly s&nbsp;to dosáhnout jeho kratičké hlasivky. Znělo to, jako by&nbsp;nad rotným pronášel rozsudek smrti. „Uděluji vám ústní pochvalu za&nbsp;řádně provedený okop. Váš poklop může být vzorem ostatním okop– soudruhům.“</span></p>
        <p class="chunk" data-nb-ref-number="271" data-nb-words="66" data-nb-chars="426"><span class="idea" data-nb-ref-number="271" id="idea271" data-nb-words="66" data-nb-chars="426">„Sloužím lidu!“ vyštěkl duchapřítomně zkoprnělý rotný. První, co&nbsp;ho&nbsp;napadlo, když konečně uvěřil svým uším, bylo, že&nbsp;ústní pochvaly se&nbsp;zapisují do&nbsp;knihy záznamů o&nbsp;odměnách a&nbsp;trestech, a&nbsp;on že&nbsp;shání místo, takže kádrový posudek začíná být aktuální. Musí připomenout staršinovi, aby na&nbsp;to&nbsp;nezapomněl. Když se&nbsp;na&nbsp;majorovu výzvu stejně bleskově vrátil do&nbsp;tanku a&nbsp;bojově za&nbsp;sebou zaklapl příklop, zaslechl ještě Andělínův komentář:</span></p>
        <p class="chunk" data-nb-ref-number="272" data-nb-words="4" data-nb-chars="24"><span class="idea" data-nb-ref-number="272" id="idea272" data-nb-words="4" data-nb-chars="24">„Kamarádi, to&nbsp;je&nbsp;prdel!“</span></p>
        <p class="chunk" data-nb-ref-number="273" data-nb-words="13" data-nb-chars="71"><span class="idea" data-nb-ref-number="273" id="idea273" data-nb-words="13" data-nb-chars="71">A&nbsp;aby byl na&nbsp;obě strany hezký, potvrdil rotný výrok svého řidiče slovy:</span></p>
        <p class="chunk" data-nb-ref-number="274" data-nb-words="2" data-nb-chars="8"><span class="idea" data-nb-ref-number="274" id="idea274" data-nb-words="2" data-nb-chars="8">„To je!“</span></p>
        <hr>
        <p class="chunk" data-nb-ref-number="275" data-nb-words="65" data-nb-chars="407"><span class="idea" data-nb-ref-number="275" id="idea275" data-nb-words="65" data-nb-chars="407">Mlha se&nbsp;zvedla a&nbsp;žluté podzimní slunce ozářilo vršky dubového lesa na&nbsp;stráni proti Okrouhlickému vrchu. Tráva na&nbsp;svahu se&nbsp;leskla a&nbsp;šedivé hlavy bojových vozidel připomínaly poněkud stádo odpočívajících slonů. Vojna končí, pomyslil si&nbsp;rotný, a&nbsp;najednou je&nbsp;docela dobré být na&nbsp;vojně a&nbsp;u&nbsp;tankového vojska. Všechno, co&nbsp;končí, je&nbsp;vždycky najednou dobré. Život, to&nbsp;si&nbsp;říkal už&nbsp;dávno, je&nbsp;skrznaskrz věcí minulosti.</span></p>
        <p class="chunk" data-nb-ref-number="276" data-nb-words="114" data-nb-chars="643"><span class="idea" data-nb-ref-number="276" id="idea276" data-nb-words="114" data-nb-chars="643">A&nbsp;za pár týdnů bude konec s&nbsp;nicneděláním a&nbsp;bude se&nbsp;muset něčím živit. V&nbsp;životě se&nbsp;sám živil jenom necelé dva roky, na&nbsp;Sociální škole v&nbsp;Heroutovicích. Přesně vzato živily ho&nbsp;tam dcerušky okolních sedláků, které toužily po&nbsp;úspěšné maturitě (té dosáhly) a&nbsp;po brzkém manželství (toho nedosáhly&nbsp;– alespoň ne&nbsp;s&nbsp;ním). Byl jediný svobodný kantor na&nbsp;té&nbsp;příjemné škole, a&nbsp;nakonec by&nbsp;ho&nbsp;to&nbsp;neminulo. Ale nechtěl do&nbsp;toho spadnout takhle, a&nbsp;nechtěl se&nbsp;tam proto vrátit. A&nbsp;taky chtěl uniknout venkovu, malým městečkům, kde bylo všechno tak snadné a&nbsp;tak bezvýznamné. Chtěl do&nbsp;Prahy, k&nbsp;Lizetce. Ne&nbsp;že&nbsp;by&nbsp;si&nbsp;ji&nbsp;chtěl vzít, to&nbsp;ani nemohl, pouze ji&nbsp;hodlal svést.</span></p>
        <p class="chunk" data-nb-ref-number="277" data-nb-words="109" data-nb-chars="693"><span class="idea" data-nb-ref-number="277" id="idea277" data-nb-words="109" data-nb-chars="693">Větřík načechral rezavé koruny kaštanů na&nbsp;Okrouhlickém vrchu, v&nbsp;dálce uviděl rotný malinkou postavičku kapitána Matky, soukajícího se&nbsp;do&nbsp;drobného obrněného autíčka. Okrouhlický vrch stál umytý rosou a&nbsp;krásný v&nbsp;záři ranního slunce, v&nbsp;tanku bylo intimní šero, nohy v&nbsp;půllitrech dodávaly nervové soustavě pocit jistoty. A&nbsp;taky se&nbsp;už&nbsp;blíží ten čas, kdy si&nbsp;najde dívku a&nbsp;ožení se. Ne&nbsp;Lizetku. Dívku z&nbsp;dobré rodiny, pěstěnou, čistou, v&nbsp;hedvábí a&nbsp;nylonu, patrně taky s&nbsp;pomalu rostoucím bříškem od&nbsp;pojídání příliš mnoha dortů. Nějakou takovou, s&nbsp;jakými tancovával na&nbsp;soirée Amerického ústavu před Únorem. Příjemně voněly parfémy a&nbsp;importovaným prádlem a&nbsp;v&nbsp;hlavě, na&nbsp;rozdíl od&nbsp;Lizetky, mívaly vylízáno.</span></p>
        <p class="chunk" data-nb-ref-number="278" data-nb-words="14" data-nb-chars="72"><span class="idea" data-nb-ref-number="278" id="idea278" data-nb-words="14" data-nb-chars="72">Jenomže v&nbsp;tom, co&nbsp;na&nbsp;ní&nbsp;chtěl, byla mu&nbsp;Lizetčina hlava spíš na&nbsp;překážku.</span></p>
        <p class="chunk" data-nb-ref-number="279" data-nb-words="34" data-nb-chars="222"><span class="idea" data-nb-ref-number="279" id="idea279" data-nb-words="34" data-nb-chars="222">Na&nbsp;motoru někdo zadupal. Průzorem spatřil rotný důstojnické rajtky a&nbsp;jezdecké boty. Hned nato zaduněly rány na&nbsp;příklop. Navyklým pohybem sáhl za&nbsp;hlavu a&nbsp;otevřel jej. Proti nebi se&nbsp;začernala hlava nadporučíka Bobbyho Kohna.</span></p>
        <p class="chunk" data-nb-ref-number="280" data-nb-words="9" data-nb-chars="69"><span class="idea" data-nb-ref-number="280" id="idea280" data-nb-words="9" data-nb-chars="69">„Příklop nechte votevřenej, budu vám dávat situace,“ řekl nadporučík.</span></p>
        <p class="chunk" data-nb-ref-number="281" data-nb-words="4" data-nb-chars="33"><span class="idea" data-nb-ref-number="281" id="idea281" data-nb-words="4" data-nb-chars="33">„Provedu,“ pravil rotný zdvořile.</span></p>
        <p class="chunk" data-nb-ref-number="282" data-nb-words="61" data-nb-chars="384"><span class="idea" data-nb-ref-number="282" id="idea282" data-nb-words="61" data-nb-chars="384">Nadporučík Kohn, jenž bezpečnou nepřítomností nadřízených nabyl na&nbsp;důstojnosti, byl ve&nbsp;sdílné náladě. „Vy ste se&nbsp;vyznamenali,“ pravil studeně, napůl ironicky, napůl vážně. Šla o&nbsp;něm pověst velké krysy. Býval prý politickým v&nbsp;Martině a&nbsp;je dobře dávat si&nbsp;na&nbsp;něj pozor. Ale kariéru mu&nbsp;ničila nadprůměrná lenost a&nbsp;žena s&nbsp;nadprůměrným zájmem o&nbsp;kolegy důstojníky i&nbsp;o&nbsp;vojíny základní služby.</span></p>
        <p class="chunk" data-nb-ref-number="283" data-nb-words="27" data-nb-chars="165"><span class="idea" data-nb-ref-number="283" id="idea283" data-nb-words="27" data-nb-chars="165">„Vyznamenali ste se,“ opakoval. „Nedovedete si&nbsp;vážit, že&nbsp;si&nbsp;můžete na&nbsp;vojnu jen hrát. Počkejte, až&nbsp;bude válka. Pak si&nbsp;vzpomenete, jak vám bylo zatěžko vykopat okop.“</span></p>
        <p class="chunk" data-nb-ref-number="284" data-nb-words="80" data-nb-chars="559"><span class="idea" data-nb-ref-number="284" id="idea284" data-nb-words="80" data-nb-chars="559">Rotný za&nbsp;pancířem se&nbsp;ušklíbl. Vždycky ho&nbsp;dojímala představa o&nbsp;vojínech pozdě litujících nedbalosti při výcviku, na&nbsp;niž teď, ve&nbsp;válce, doplácejí životem. V&nbsp;interpretaci důstojnictva podobala se&nbsp;válka jakési maturitě, kterou úspěšně a&nbsp;bez úhony na&nbsp;zdraví složí ti&nbsp;vojíni, kteří se&nbsp;v&nbsp;míru nevyhýbali ranním trenýrovkám a&nbsp;po večerech pilně studovali mechanismus brzdovratného zařízení. Ve&nbsp;válce, podle této interpretace, přicházeli o&nbsp;život toliko lemplové; ostatní si&nbsp;pilností osvojili schopnost, jak se&nbsp;spolehlivě vyhnout střelám, plynům a&nbsp;radioaktivnímu záření.</span></p>
        <p class="chunk" data-nb-ref-number="285" data-nb-words="10" data-nb-chars="88"><span class="idea" data-nb-ref-number="285" id="idea285" data-nb-words="10" data-nb-chars="88">Rotnému podřízená, intelektuálně prostší osádka se&nbsp;však nespokojila sarkastickou úvahou.</span></p>
        <p class="chunk" data-nb-ref-number="286" data-nb-words="14" data-nb-chars="73"><span class="idea" data-nb-ref-number="286" id="idea286" data-nb-words="14" data-nb-chars="73">„My sme měli okop v&nbsp;pořádku,“ ozval se&nbsp;z&nbsp;nitra tanku hlas četaře Žloudka.</span></p>
        <p class="chunk" data-nb-ref-number="287" data-nb-words="22" data-nb-chars="139"><span class="idea" data-nb-ref-number="287" id="idea287" data-nb-words="22" data-nb-chars="139">„Protože soudruh major přimhouřil obě oči,“ pokračoval v&nbsp;tvrdých řečech Bobby Kohn. „Za takový okop bych vás na&nbsp;frontě na&nbsp;místě zastřelil.“</span></p>
        <p class="chunk" data-nb-ref-number="288" data-nb-words="32" data-nb-chars="203"><span class="idea" data-nb-ref-number="288" id="idea288" data-nb-words="32" data-nb-chars="203">„Dřív by&nbsp;ses posral,“ zahuhlal desátník Andělín Střevlíček do&nbsp;vnitřního telefonu. Rotný s&nbsp;obavou vzhlédl k&nbsp;důstojníkovi, ale Bobby stál netečně na&nbsp;věži, ruce v&nbsp;bok, a&nbsp;pichlavýma očima bloudil po&nbsp;krajině.</span></p>
        <p class="chunk" data-nb-ref-number="289" data-nb-words="4" data-nb-chars="26"><span class="idea" data-nb-ref-number="289" id="idea289" data-nb-words="4" data-nb-chars="26">„Máte spojení?“ zeptal se.</span></p>
        <p class="chunk" data-nb-ref-number="290" data-nb-words="3" data-nb-chars="26"><span class="idea" data-nb-ref-number="290" id="idea290" data-nb-words="3" data-nb-chars="26">„Nefunguje,“ pravil rotný.</span></p>
        <p class="chunk" data-nb-ref-number="291" data-nb-words="7" data-nb-chars="51"><span class="idea" data-nb-ref-number="291" id="idea291" data-nb-words="7" data-nb-chars="51">„Nefunguje! Řekněte rovnou, že&nbsp;to&nbsp;neumíte vyladit!“</span></p>
        <p class="chunk" data-nb-ref-number="292" data-nb-words="2" data-nb-chars="21"><span class="idea" data-nb-ref-number="292" id="idea292" data-nb-words="2" data-nb-chars="21">„Skutečně nefunguje.“</span></p>
        <p class="chunk" data-nb-ref-number="293" data-nb-words="24" data-nb-chars="151"><span class="idea" data-nb-ref-number="293" id="idea293" data-nb-words="24" data-nb-chars="151">„Nežvaňte!“ okřikl ho&nbsp;důstojník. „Nekecejte! Myslíte si, že&nbsp;to&nbsp;máte za&nbsp;pár! Ale abysme vám to&nbsp;neprodloužili! Abyste se&nbsp;spojení neučil ještě jeden rok!“</span></p>
        <p class="chunk" data-nb-ref-number="294" data-nb-words="62" data-nb-chars="426"><span class="idea" data-nb-ref-number="294" id="idea294" data-nb-words="62" data-nb-chars="426">Odmlčel se, na&nbsp;chvíli uspokojen dosavadní úrovní svého velitelského vystupování. Černé oči upřel na&nbsp;Okrouhlický vrch. Někdo tam právě zvedl ceduli s&nbsp;nápisem BAZOOKA do&nbsp;bojového postavení. Ranním tichem dolehl do&nbsp;údolí slabounký hlásek, prcající kohosi v&nbsp;nepřátelských liniích: „Já vám proženu šunky!“ Za&nbsp;co, se&nbsp;nedozvěděli, protože mezi stromy zasyčela raketa a&nbsp;vylétla k&nbsp;rozednívajícímu se&nbsp;nebi, červená, nafialovělá a&nbsp;hezká.</span></p>
        <p class="chunk" data-nb-ref-number="295" data-nb-words="43" data-nb-chars="301"><span class="idea" data-nb-ref-number="295" id="idea295" data-nb-words="43" data-nb-chars="301">„Řidič vpřed!“ zařval rotný a&nbsp;přitiskl si&nbsp;laryngofony<sup id="fnref:2"><a href="#fn:2" class="footnote-ref" role="doc-noteref">2</a></sup> ke&nbsp;krku. Zabručel elektrický startér, Střevlíček několikrát přidal a&nbsp;ubral plyn, zaznělo to&nbsp;jako krvelačné zařvání nosorožce, chystajícího se&nbsp;rozdupat obtížného turistu. Potom řidič zařadil zpáteční rychlost a&nbsp;tank se&nbsp;pomalu zvedl zadkem z&nbsp;okopu.</span></p>
        <p class="chunk" data-nb-ref-number="296" data-nb-words="33" data-nb-chars="217"><span class="idea" data-nb-ref-number="296" id="idea296" data-nb-words="33" data-nb-chars="217">Zadním průzorem spatřil rotný rozkročené rajtky. Vycouvali z&nbsp;okopu, a&nbsp;zatímco Střevlíček přeřazoval, objel rotný periskopem stráň Okrouhlického vrchu. Vpravo se&nbsp;vyřítil z&nbsp;křoví jiný tank a&nbsp;hasil si&nbsp;to&nbsp;rychle do&nbsp;kopce.</span></p>
        <p class="chunk" data-nb-ref-number="297" data-nb-words="17" data-nb-chars="120"><span class="idea" data-nb-ref-number="297" id="idea297" data-nb-words="17" data-nb-chars="120">„Řidič vpřed, tempo!“ stačil rotný zavolat do&nbsp;telefonu, ale bylo pozdě. Ostražitý Bobby bystře vystihl svou příležitost.</span></p>
        <p class="chunk" data-nb-ref-number="298" data-nb-words="20" data-nb-chars="115"><span class="idea" data-nb-ref-number="298" id="idea298" data-nb-words="20" data-nb-chars="115">„Dělejte, člověče!“ zaječel. „Podívejte se, kde ste! Máte jet v&nbsp;linii, nezdá se&nbsp;vám? Mám dojem, že&nbsp;s&nbsp;váma zatočím!“</span></p>
        <p class="chunk" data-nb-ref-number="299" data-nb-words="30" data-nb-chars="193"><span class="idea" data-nb-ref-number="299" id="idea299" data-nb-words="30" data-nb-chars="193">Střevlíček vrazil do&nbsp;rozeřvaného motoru dvojku a&nbsp;vylétli vpřed jako vystřeleni z&nbsp;kanónu. Rotný zvedl hlavu do&nbsp;otevřeného příklopu, kde nad ním visela Kohnova zlověstná tvář, a&nbsp;zařval na&nbsp;omluvu:</span></p>
        <p class="chunk" data-nb-ref-number="300" data-nb-words="7" data-nb-chars="42"><span class="idea" data-nb-ref-number="300" id="idea300" data-nb-words="7" data-nb-chars="42">„Oni měli mělký okopy, tak vyjeli předem!“</span></p>
        <p class="chunk" data-nb-ref-number="301" data-nb-words="176" data-nb-chars="1110"><span class="idea" data-nb-ref-number="301" id="idea301" data-nb-words="176" data-nb-chars="1110">„Nechte si&nbsp;svý rozumy a&nbsp;veďte řidiče!“ zaječel Bobby. Vyliž mi&nbsp;prdel, pravil, pouze v&nbsp;duchu, rotný, chytil se&nbsp;za&nbsp;madlo na&nbsp;stropě a&nbsp;levou rukou sevřel periskop. Čelním chráničem kukly se&nbsp;opřel o&nbsp;chránič periskopu. Střevlíček ujížděl jako zběsilý, znal cestu podrobně, jako všichni řidiči jednotky, která vrchu, zvedajícího holé temeno k&nbsp;chladnému slunci, už&nbsp;tolikrát dobyla. Strašlivý rámus motoru a&nbsp;vnitřního zařízení tankové věže vytvořil bezpečnou zvukovou clonu, a&nbsp;tak se&nbsp;rotný odvážil zapět do&nbsp;vnitřního telefonu: „Když do&nbsp;diskrétních cukrárny stěn, k&nbsp;nám vloudil se&nbsp;den, čaj v&nbsp;kotlíku vřel“, jako by&nbsp;naváděl řidiče. Nebylo v&nbsp;tom žádné riziko: motor řval, nábojové krabice, držáky, rozházené nářadí v&nbsp;tanku řinčely, jako by&nbsp;s&nbsp;sebou vezli náklad starého železa. Vyjeli z&nbsp;křovin na&nbsp;holou stráň. Vpravo i&nbsp;vlevo uviděl rotný ostatní tanky, některé příliš vpředu, jiné teprve mezi křovisky. V&nbsp;průzorech to&nbsp;vypadalo, jako by&nbsp;stály, jenom podle vlnění pásů se&nbsp;poznalo, že&nbsp;jedou. A&nbsp;to zas vypadalo jako v&nbsp;biografu. V&nbsp;rotném se&nbsp;probudily chlapské pudy a&nbsp;zalil ho&nbsp;příjemně důstojnický pocit bezpečného dobrodružství.</span></p>
        <p class="chunk" data-nb-ref-number="302" data-nb-words="31" data-nb-chars="199"><span class="idea" data-nb-ref-number="302" id="idea302" data-nb-words="31" data-nb-chars="199">Ve&nbsp;fičení větru a&nbsp;směsici rámusů ječel Bobbyho řvoucí hlas: „Držte linii, sakra!“, a&nbsp;rotnému zazněl v&nbsp;uších praskavý, zřetelný a&nbsp;ne­uctivý bas Andělína Střevlíčka: „Kamarádi, držte se! Já&nbsp;ho&nbsp;shodim!“</span></p>
        <p class="chunk" data-nb-ref-number="303" data-nb-words="99" data-nb-chars="655"><span class="idea" data-nb-ref-number="303" id="idea303" data-nb-words="99" data-nb-chars="655">Blížili se&nbsp;k&nbsp;prvnímu příkopu. Rotný se&nbsp;ohlédl po&nbsp;nabíječi, který neměl radiokuklu, a&nbsp;Střevlíčkovo varování proto nemohl slyšet. Ale ten nepotřeboval velitelských pokynů, aby v&nbsp;této vyzkoušené bojové situaci dostatečně dbal o&nbsp;vlastní bezpečnost; stál opřen o&nbsp;věnec věže a&nbsp;držel se&nbsp;madel oběma rukama. Rotný se&nbsp;odvrátil, napjal všechny svaly, zaťal zuby a&nbsp;přitiskl čelní chránič na&nbsp;periskop. „Bum!“ pravil Střevlíček, celý vnitřek tanku se&nbsp;prudce naklonil dopředu, pak dozadu, pak zase s&nbsp;ohlušujícím bouchnutím, při němž všechno zařinčelo, spadl dopředu. Danny obrátil tvář vzhůru a&nbsp;spatřil přímo nad sebou zběsilý obličej Bobbyho Kohna. Manévr se&nbsp;nezdařil.</span></p>
        <p class="chunk" data-nb-ref-number="304" data-nb-words="28" data-nb-chars="136"><span class="idea" data-nb-ref-number="304" id="idea304" data-nb-words="28" data-nb-chars="136">„Co je&nbsp;to&nbsp;za&nbsp;prase, ten řidič!“ hulákal Bobby. „Mně se&nbsp;zdá, že&nbsp;se&nbsp;v&nbsp;neděli bude učit jezdit přes překážky! A&nbsp;vy se&nbsp;budete učit ho&nbsp;víst!“</span></p>
        <p class="chunk" data-nb-ref-number="305" data-nb-words="5" data-nb-chars="27"><span class="idea" data-nb-ref-number="305" id="idea305" data-nb-words="5" data-nb-chars="27">„Já ho&nbsp;vedu!“ zařval rotný.</span></p>
        <p class="chunk" data-nb-ref-number="306" data-nb-words="21" data-nb-chars="144"><span class="idea" data-nb-ref-number="306" id="idea306" data-nb-words="21" data-nb-chars="144">„Starou belu!“ vykřikl Kohn. Rozhlédl se&nbsp;kolem sebe a&nbsp;zahulákal: „Vydejte rozkaz k&nbsp;zničení palebních prostředků nepřítele u&nbsp;vztažného bodu dvě!“</span></p>
        <p class="chunk" data-nb-ref-number="307" data-nb-words="21" data-nb-chars="127"><span class="idea" data-nb-ref-number="307" id="idea307" data-nb-words="21" data-nb-chars="127">Otevřeným příklopem příjemně a&nbsp;divoce táhlo. Rotný rychle zavzpomínal, co&nbsp;má&nbsp;být u&nbsp;vztažného bodu dvě, ale nevzpomněl si&nbsp;na&nbsp;to.</span></p>
        <p class="chunk" data-nb-ref-number="308" data-nb-words="5" data-nb-chars="34"><span class="idea" data-nb-ref-number="308" id="idea308" data-nb-words="5" data-nb-chars="34">„Von nespad?“ ozval se&nbsp;Střevlíček.</span></p>
        <p class="chunk" data-nb-ref-number="309" data-nb-words="36" data-nb-chars="265"><span class="idea" data-nb-ref-number="309" id="idea309" data-nb-words="36" data-nb-chars="265">„Ne!“ zařval rotný a&nbsp;pak nazdařbůh odhulákal jedinou variantu rozkazu, jakou kdy používali: „Nárazový přímo pétéká pět set z&nbsp;krátké zastávky pálit!“, což znamenalo, že&nbsp;osádka má&nbsp;zlikvidovat nepřátelský protitankový kanón. Osádka měla pohotově reagovat. Nereagovala.</span></p>
        <p class="chunk" data-nb-ref-number="310" data-nb-words="13" data-nb-chars="94"><span class="idea" data-nb-ref-number="310" id="idea310" data-nb-words="13" data-nb-chars="94">„Řidič stát!“ vykřikl proto rotný do&nbsp;telefonu. Ale Střevlíček se&nbsp;nezastavil. Doháněl zpoždění.</span></p>
        <p class="chunk" data-nb-ref-number="311" data-nb-words="5" data-nb-chars="31"><span class="idea" data-nb-ref-number="311" id="idea311" data-nb-words="5" data-nb-chars="31">„Bude to?“ hulákal nahoře Kohn.</span></p>
        <p class="chunk" data-nb-ref-number="312" data-nb-words="10" data-nb-chars="72"><span class="idea" data-nb-ref-number="312" id="idea312" data-nb-words="10" data-nb-chars="72">„Andělíne, stuj, hergot!“ řekl rotný. V&nbsp;sluchátkách uslyšel klidný hlas:</span></p>
        <p class="chunk" data-nb-ref-number="313" data-nb-words="2" data-nb-chars="11"><span class="idea" data-nb-ref-number="313" id="idea313" data-nb-words="2" data-nb-chars="11">„Naser mu.“</span></p>
        <p class="chunk" data-nb-ref-number="314" data-nb-words="12" data-nb-chars="75"><span class="idea" data-nb-ref-number="314" id="idea314" data-nb-words="12" data-nb-chars="75">„Proč nepracuje střelec s&nbsp;kanónem?“ pokračoval Bobby. „Co je&nbsp;to&nbsp;za&nbsp;hovado?“</span></p>
        <p class="chunk" data-nb-ref-number="315" data-nb-words="17" data-nb-chars="121"><span class="idea" data-nb-ref-number="315" id="idea315" data-nb-words="17" data-nb-chars="121">„Karle, hejbej s&nbsp;kanónem,“ zavelel prosebně rotný. Žloudek trochu zatočil náměrovou klikou. Bobbyho to&nbsp;na&nbsp;chvíli umlčelo.</span></p>
        <p class="chunk" data-nb-ref-number="316" data-nb-words="60" data-nb-chars="366"><span class="idea" data-nb-ref-number="316" id="idea316" data-nb-words="60" data-nb-chars="366">Rotný se&nbsp;opět rozhlédl periskopem. Asi dvacet metrů vpravo uháněl tank ve&nbsp;stejné úrovni s&nbsp;nimi. Vlevo jely dva, trochu pozadu, těsně nalepené na&nbsp;sebe. Ideální terč, napadlo rotnému služebně. Vpředu se&nbsp;blížila čára horizontu. Na&nbsp;něm se&nbsp;právě zvedla malá postavička s&nbsp;cedulí TŘI TANKY SHERMAN a&nbsp;rychle po&nbsp;sobě s&nbsp;rozkoší vypálila tři rakety směrem k&nbsp;útočícím obrněncům.</span></p>
        <p class="chunk" data-nb-ref-number="317" data-nb-words="20" data-nb-chars="132"><span class="idea" data-nb-ref-number="317" id="idea317" data-nb-words="20" data-nb-chars="132">„Odpovězte na&nbsp;střelbu,“ vzpamatoval se&nbsp;Bobby. „Mně se&nbsp;zdá, že&nbsp;nevidíte, že&nbsp;vás nepřátel ostřeluje! Krucihergot, já&nbsp;vám to&nbsp;spočítám!“</span></p>
        <p class="chunk" data-nb-ref-number="318" data-nb-words="67" data-nb-chars="425"><span class="idea" data-nb-ref-number="318" id="idea318" data-nb-words="67" data-nb-chars="425">Rotný se&nbsp;pravou rukou pustil, šťouchl do&nbsp;vojína Bamzy a&nbsp;zagestikuloval, že&nbsp;má&nbsp;nabít dělo. Bamza sice něco poznamenal, pravděpodobně hovno, pak se&nbsp;ale sebral, opřel se&nbsp;o&nbsp;zákluzový chránič a&nbsp;nacpal do&nbsp;kanónu cvičnou nábojnici. V&nbsp;tom okamžiku Andělín bez varování prudce zabrzdil, celá osádka se&nbsp;poroučela dopředu, zazněla mohutná suchá rána a&nbsp;věž naplnil čpavý kouř. Jak rotný sletěl na&nbsp;záda Žloudkovi, zaslechl ve&nbsp;sluchátkách:</span></p>
        <p class="chunk" data-nb-ref-number="319" data-nb-words="5" data-nb-chars="31"><span class="idea" data-nb-ref-number="319" id="idea319" data-nb-words="5" data-nb-chars="31">„Kurva, Andělíne! Ty&nbsp;si&nbsp;kráva!“</span></p>
        <p class="chunk" data-nb-ref-number="320" data-nb-words="14" data-nb-chars="91"><span class="idea" data-nb-ref-number="320" id="idea320" data-nb-words="14" data-nb-chars="91">„Cos hergot vystřelil?“ zeptal se&nbsp;rotný střelce a&nbsp;škrábal se&nbsp;zpátky na&nbsp;velitelskou sedačku.</span></p>
        <p class="chunk" data-nb-ref-number="321" data-nb-words="14" data-nb-chars="79"><span class="idea" data-nb-ref-number="321" id="idea321" data-nb-words="14" data-nb-chars="79">„Já sem hovno vystřelil,“ pravil Žloudek. „Chyt sem se&nbsp;za&nbsp;vodměr a&nbsp;bouchlo to.“</span></p>
        <p class="chunk" data-nb-ref-number="322" data-nb-words="6" data-nb-chars="36"><span class="idea" data-nb-ref-number="322" id="idea322" data-nb-words="6" data-nb-chars="36">To&nbsp;už&nbsp;se&nbsp;seshora uplatnil důstojník:</span></p>
        <p class="chunk" data-nb-ref-number="323" data-nb-words="20" data-nb-chars="107"><span class="idea" data-nb-ref-number="323" id="idea323" data-nb-words="20" data-nb-chars="107">„Co to&nbsp;mělo bejt? To&nbsp;měla bejt střelba ze&nbsp;zastávky? To&nbsp;byste trefili pěkný hovno! Kdo k&nbsp;tomu vydal rozkaz?“</span></p>
        <p class="chunk" data-nb-ref-number="324" data-nb-words="29" data-nb-chars="193"><span class="idea" data-nb-ref-number="324" id="idea324" data-nb-words="29" data-nb-chars="193">Rotný podlehl velitelskému impulsu setřást vinu ze&nbsp;sebe. „Já ne!“ zvolal. Pak se&nbsp;zastyděl, ale než mohl ten poklesek odčinit, dostalo se&nbsp;mu&nbsp;dalšího hlasitého verše Bobbyho důstojnického kázání:</span></p>
        <p class="chunk" data-nb-ref-number="325" data-nb-words="33" data-nb-chars="178"><span class="idea" data-nb-ref-number="325" id="idea325" data-nb-words="33" data-nb-chars="178">„Vy ne? To&nbsp;máte v&nbsp;osádce takovou demokracii, že&nbsp;si&nbsp;každej střílí, kdy se&nbsp;mu&nbsp;zachce? A&nbsp;proč ten trouba řidič tak dlouho stojí? To&nbsp;byste na&nbsp;frontě byli už&nbsp;desetkrát bradou vzhůru!“</span></p>
        <p class="chunk" data-nb-ref-number="326" data-nb-words="45" data-nb-chars="251"><span class="idea" data-nb-ref-number="326" id="idea326" data-nb-words="45" data-nb-chars="251">„Andělíne, vpřed! Jeď!“ zaúpěl rotný do&nbsp;telefonu. Ohlédl se&nbsp;a&nbsp;uviděl, že&nbsp;celá stráň za&nbsp;ním je&nbsp;poseta tanky, některé se&nbsp;teprve plazily v&nbsp;křoví, jiné už&nbsp;do&nbsp;kopce. Jeden ležel zapadlý v&nbsp;příkopě, zadek mu&nbsp;bezmocně trčel ven, a&nbsp;z&nbsp;věže právě slézal velitel.</span></p>
        <p class="chunk" data-nb-ref-number="327" data-nb-words="53" data-nb-chars="334"><span class="idea" data-nb-ref-number="327" id="idea327" data-nb-words="53" data-nb-chars="334">Zase prudké škubnutí, tank poskočil a&nbsp;celým jeho obsahem, živým i&nbsp;mrtvým, to&nbsp;hodilo dozadu. Přejeli hřeben Okrouhlického vrchu, před nimi se&nbsp;vynořila pozvolna klesající stráň s&nbsp;hájky a&nbsp;polními cestami a&nbsp;v&nbsp;dálce bílé domky Okrouhlické Lhoty. Vyřítili se&nbsp;naplno ze&nbsp;stráně. Vpravo i&nbsp;vlevo předjeli všechny útočící tanky. Jeli moc rychle.</span></p>
        <p class="chunk" data-nb-ref-number="328" data-nb-words="23" data-nb-chars="146"><span class="idea" data-nb-ref-number="328" id="idea328" data-nb-words="23" data-nb-chars="146">„Andělíne, uber!“ zavolal rotný do&nbsp;telefonu. Jako ozvěna zahulákal Bobby: „Držet linii! A&nbsp;střelec ať&nbsp;pracuje s&nbsp;tím kanónem, nebo mu&nbsp;natrhnu frak!“</span></p>
        <p class="chunk" data-nb-ref-number="329" data-nb-words="10" data-nb-chars="55"><span class="idea" data-nb-ref-number="329" id="idea329" data-nb-words="10" data-nb-chars="55">„Karle, hejbej s&nbsp;tim trochu, ať&nbsp;má&nbsp;radost!“ řekl rotný.</span></p>
        <p class="chunk" data-nb-ref-number="330" data-nb-words="12" data-nb-chars="68"><span class="idea" data-nb-ref-number="330" id="idea330" data-nb-words="12" data-nb-chars="68">„Ať se&nbsp;de&nbsp;vysrat!“ pravil Žloudek, ale začal otáčet klikami sem tam.</span></p>
        <p class="chunk" data-nb-ref-number="331" data-nb-words="3" data-nb-chars="25"><span class="idea" data-nb-ref-number="331" id="idea331" data-nb-words="3" data-nb-chars="25">„Rozkazy!“ zaječel Bobby.</span></p>
        <p class="chunk" data-nb-ref-number="332" data-nb-words="118" data-nb-chars="744"><span class="idea" data-nb-ref-number="332" id="idea332" data-nb-words="118" data-nb-chars="744">„Protipancéřový přímo!“ řval rotný nesmyslně. Po&nbsp;něm se&nbsp;ro­zeřval četař Žloudek. Zprava se&nbsp;ozvalo zahulákání vojína Bamzy, cosi o&nbsp;hovnu, ale intonací předepsané nabíječské odpovědi na&nbsp;střelcův rozkaz. Tank skřípal, řinčel, praštěl, vrzal, hučel a&nbsp;řval, Bobby hulákal, ve&nbsp;sluchátkách praskalo, všechno se&nbsp;houpalo sem a&nbsp;tam, měli se&nbsp;co&nbsp;držet, rotný se&nbsp;radši přestal dívat periskopem, aby si&nbsp;nerozbil nos. Najednou se&nbsp;tank prudce převážil dopředu, v&nbsp;jeho útrobách zapraskalo, řítili se&nbsp;dolů, na&nbsp;něco prudce narazili, cosi spadlo zezadu z&nbsp;věže na&nbsp;podlahu, a&nbsp;pak zas najednou ujížděli klidně. Rotný se&nbsp;ohlédl. Ano, sjeli po&nbsp;náspu na&nbsp;okrouhlickou silnici a&nbsp;přes ni&nbsp;dál do&nbsp;terénu. Tím prorazili nepřátelskou linii a&nbsp;blížili se&nbsp;k&nbsp;shromáždišti po&nbsp;útoku.</span></p>
        <p class="chunk" data-nb-ref-number="333" data-nb-words="38" data-nb-chars="210"><span class="idea" data-nb-ref-number="333" id="idea333" data-nb-words="38" data-nb-chars="210">„Hergothiml, co&nbsp;je&nbsp;to&nbsp;za&nbsp;prase, ten řidič!“ sípal na&nbsp;věži otřesený Bobby. „Já ho&nbsp;nechám zavřít! A&nbsp;takhle vy&nbsp;vedete tank? Vždyť moh střelec zapíchnout kanón do&nbsp;příkopu! To&nbsp;neví, co&nbsp;je&nbsp;elevace? Na&nbsp;frontě byste&nbsp;–“</span></p>
        <p class="chunk" data-nb-ref-number="334" data-nb-words="6" data-nb-chars="42"><span class="idea" data-nb-ref-number="334" id="idea334" data-nb-words="6" data-nb-chars="42">Vtom Střevlíček zase bez rozkazu zastavil.</span></p>
        <p class="chunk" data-nb-ref-number="335" data-nb-words="6" data-nb-chars="34"><span class="idea" data-nb-ref-number="335" id="idea335" data-nb-words="6" data-nb-chars="34">„Co je?“ zeptal se&nbsp;neklidně rotný.</span></p>
        <p class="chunk" data-nb-ref-number="336" data-nb-words="3" data-nb-chars="20"><span class="idea" data-nb-ref-number="336" id="idea336" data-nb-words="3" data-nb-chars="20">Andělínův hlas řekl:</span></p>
        <p class="chunk" data-nb-ref-number="337" data-nb-words="6" data-nb-chars="41"><span class="idea" data-nb-ref-number="337" id="idea337" data-nb-words="6" data-nb-chars="41">„Zelená raketa, kamaráde. Bude se&nbsp;prcat.“</span></p>
        <p class="chunk" data-nb-ref-number="338" data-nb-words="17" data-nb-chars="123"><span class="idea" data-nb-ref-number="338" id="idea338" data-nb-words="17" data-nb-chars="123">Průzorem uviděl rotný džíp a&nbsp;v&nbsp;něm vztyčenou majorovu postavičku. Řidič dával praporky signál: „Sraz podřízených velitelů.“</span></p>
        <p class="chunk" data-nb-ref-number="339" data-nb-words="28" data-nb-chars="167"><span class="idea" data-nb-ref-number="339" id="idea339" data-nb-words="28" data-nb-chars="167">„Nikdo nevylézá z&nbsp;tanku!“ vykřikl Bobby a&nbsp;seskočil. Rotný se&nbsp;vysoukal na&nbsp;věž a&nbsp;sedl si&nbsp;do&nbsp;otevřeného příklopu. Bobby obešel vozidlo a&nbsp;postavil se&nbsp;před řidičův příklop.</span></p>
        <p class="chunk" data-nb-ref-number="340" data-nb-words="12" data-nb-chars="72"><span class="idea" data-nb-ref-number="340" id="idea340" data-nb-words="12" data-nb-chars="72">„Člověče, v&nbsp;kterým cirkuse ste se&nbsp;učil jezdit?“ obořil se&nbsp;na&nbsp;Střevlíčka.</span></p>
        <p class="chunk" data-nb-ref-number="341" data-nb-words="12" data-nb-chars="90"><span class="idea" data-nb-ref-number="341" id="idea341" data-nb-words="12" data-nb-chars="90">„Nejde zařadit dvojka, souhu nadporučíku,“ ozval se&nbsp;klidně Andělín. „A&nbsp;spojka prokluzuje.“</span></p>
        <p class="chunk" data-nb-ref-number="342" data-nb-words="4" data-nb-chars="31"><span class="idea" data-nb-ref-number="342" id="idea342" data-nb-words="4" data-nb-chars="31">„Co prokluzuje! Neumíte řídit!“</span></p>
        <p class="chunk" data-nb-ref-number="343" data-nb-words="18" data-nb-chars="120"><span class="idea" data-nb-ref-number="343" id="idea343" data-nb-words="18" data-nb-chars="120">„Já řídit umim!“ Podle řidičova tónu rotný poznal, že&nbsp;Andělína se&nbsp;Bobbyho obvinění dotklo. „Ale tady prokluzuje spojka!“</span></p>
        <p class="chunk" data-nb-ref-number="344" data-nb-words="12" data-nb-chars="84"><span class="idea" data-nb-ref-number="344" id="idea344" data-nb-words="12" data-nb-chars="84">„Nekecejte! Na&nbsp;materiál se&nbsp;nevymlouvejte! Dobrej řidič umí jezdit třeba s&nbsp;trakařem!“</span></p>
        <p class="chunk" data-nb-ref-number="345" data-nb-words="6" data-nb-chars="39"><span class="idea" data-nb-ref-number="345" id="idea345" data-nb-words="6" data-nb-chars="39">„Jenže ne&nbsp;s&nbsp;takovymhle starym střepem!“</span></p>
        <p class="chunk" data-nb-ref-number="346" data-nb-words="11" data-nb-chars="85"><span class="idea" data-nb-ref-number="346" id="idea346" data-nb-words="11" data-nb-chars="85">„Jak se&nbsp;to&nbsp;vyjadřujete? Tyhle stroje prodělaly několik sovětských ofenzív, soudruhu!“</span></p>
        <p class="chunk" data-nb-ref-number="347" data-nb-words="6" data-nb-chars="27"><span class="idea" data-nb-ref-number="347" id="idea347" data-nb-words="6" data-nb-chars="27">„Taky je&nbsp;to&nbsp;na&nbsp;nich vidět!“</span></p>
        <p class="chunk" data-nb-ref-number="348" data-nb-words="84" data-nb-chars="525"><span class="idea" data-nb-ref-number="348" id="idea348" data-nb-words="84" data-nb-chars="525">Bobby Kohn se&nbsp;vzpěnil. Otevřel ústa a&nbsp;svraštil černá obočí, ale než se&nbsp;mohl politicky vyjádřit, zasyčela od&nbsp;džípu nová raketa, vylítla jako zelený plivanec k&nbsp;zlátnoucímu nebi a&nbsp;zhasla nad březovým hájkem u&nbsp;rybníka. Kohn se&nbsp;ohlédl, zjistil, že&nbsp;se&nbsp;kolem džípu úprkem shromažďuje skupinka, a&nbsp;řekl proto jenom zlověstně: „Tohle si&nbsp;s&nbsp;váma vyřídím u&nbsp;velitele!“, a&nbsp;na čapích nohách, které měl trochu do&nbsp;ix, rychle odklusal k&nbsp;schlíplému hloučku, v&nbsp;němž vynikala mocná postava zpoceného kapitána Matky, brunátně zářící zmoženou tváří.</span></p>
        <p class="chunk" data-nb-ref-number="349" data-nb-words="19" data-nb-chars="127"><span class="idea" data-nb-ref-number="349" id="idea349" data-nb-words="19" data-nb-chars="127">„Takovej židák zasranej,“ zaduněl v&nbsp;ztichlém tanku Střevlíčkův hlas. „Bude něco kecat! Hovno tomu rozumí, a&nbsp;bude se&nbsp;vytahovat!“</span></p>
        <p class="chunk" data-nb-ref-number="350" data-nb-words="10" data-nb-chars="63"><span class="idea" data-nb-ref-number="350" id="idea350" data-nb-words="10" data-nb-chars="63">„A&nbsp;na tyhle kurvy v&nbsp;civilu makáme,“ pravil filozoficky Žloudek.</span></p>
        <p class="chunk" data-nb-ref-number="351" data-nb-words="6" data-nb-chars="33"><span class="idea" data-nb-ref-number="351" id="idea351" data-nb-words="6" data-nb-chars="33">„Ať se&nbsp;de&nbsp;bodnout!“ řekl velitel.</span></p>
        <p class="chunk" data-nb-ref-number="352" data-nb-words="14" data-nb-chars="75"><span class="idea" data-nb-ref-number="352" id="idea352" data-nb-words="14" data-nb-chars="75">„Prskal nám sem až&nbsp;dovnitř do&nbsp;věže!“ ozval se&nbsp;vojín Bamza. „Co furt chtěl?“</span></p>
        <p class="chunk" data-nb-ref-number="353" data-nb-words="2" data-nb-chars="17"><span class="idea" data-nb-ref-number="353" id="idea353" data-nb-words="2" data-nb-chars="17">„Hejbat kanónem.“</span></p>
        <p class="chunk" data-nb-ref-number="354" data-nb-words="18" data-nb-chars="118"><span class="idea" data-nb-ref-number="354" id="idea354" data-nb-words="18" data-nb-chars="118">„Aťsi nasere do&nbsp;krku,“ pravil rozhořčeně střelec. „Dobejvali sme to&nbsp;aspoň stokrát, kurva, tak co&nbsp;furt hejbat kanónem!“</span></p>
        <p class="chunk" data-nb-ref-number="355" data-nb-words="8" data-nb-chars="43"><span class="idea" data-nb-ref-number="355" id="idea355" data-nb-words="8" data-nb-chars="43">„Ale no, je&nbsp;to&nbsp;vůl,“ pravil smířlivě rotný.</span></p>
        <p class="chunk" data-nb-ref-number="356" data-nb-words="9" data-nb-chars="56"><span class="idea" data-nb-ref-number="356" id="idea356" data-nb-words="9" data-nb-chars="56">„Von je&nbsp;nasranej, že&nbsp;mu&nbsp;vobdělávaj paničku,“ řekl Bamza.</span></p>
        <p class="chunk" data-nb-ref-number="357" data-nb-words="3" data-nb-chars="14"><span class="idea" data-nb-ref-number="357" id="idea357" data-nb-words="3" data-nb-chars="14">„Fakt? A&nbsp;kdo?“</span></p>
        <p class="chunk" data-nb-ref-number="358" data-nb-words="16" data-nb-chars="107"><span class="idea" data-nb-ref-number="358" id="idea358" data-nb-words="16" data-nb-chars="107">„Jeden četař vod stošestky, kamaráde,“ řekl Střevlíček. „Starej Kohn ji&nbsp;tuhle večer vyhnal na&nbsp;ulici nahou.“</span></p>
        <p class="chunk" data-nb-ref-number="359" data-nb-words="7" data-nb-chars="42"><span class="idea" data-nb-ref-number="359" id="idea359" data-nb-words="7" data-nb-chars="42">„Hergot!“ řekl Bamza. „Ale vona je&nbsp;pěkná.“</span></p>
        <p class="chunk" data-nb-ref-number="360" data-nb-words="5" data-nb-chars="22"><span class="idea" data-nb-ref-number="360" id="idea360" data-nb-words="5" data-nb-chars="22">„Je. Ale je&nbsp;to&nbsp;kurva.“</span></p>
        <p class="chunk" data-nb-ref-number="361" data-nb-words="5" data-nb-chars="38"><span class="idea" data-nb-ref-number="361" id="idea361" data-nb-words="5" data-nb-chars="38">„Kerá neni,“ pravil filozoficky Bamza.</span></p>
        <p class="chunk" data-nb-ref-number="362" data-nb-words="11" data-nb-chars="55"><span class="idea" data-nb-ref-number="362" id="idea362" data-nb-words="11" data-nb-chars="55">„No, ta&nbsp;Kohnová je,“ řekl velitel. „Na tý&nbsp;je&nbsp;to&nbsp;vidět.“</span></p>
        <p class="chunk" data-nb-ref-number="363" data-nb-words="6" data-nb-chars="47"><span class="idea" data-nb-ref-number="363" id="idea363" data-nb-words="6" data-nb-chars="47">Všichni pohlédli za&nbsp;vzdalujícím se&nbsp;důstojníkem.</span></p>
        <p class="chunk" data-nb-ref-number="364" data-nb-words="20" data-nb-chars="119"><span class="idea" data-nb-ref-number="364" id="idea364" data-nb-words="20" data-nb-chars="119">„Kamaráde, na&nbsp;Silvestra mi&nbsp;stál jak voj, jak se&nbsp;na&nbsp;mě&nbsp;lepila. Ta&nbsp;má&nbsp;tělo, kamaráde,“ řekl toužebně desátník Střevlíček.</span></p>
        <hr>
        <p class="chunk" data-nb-ref-number="365" data-nb-words="242" data-nb-chars="1521"><span class="idea" data-nb-ref-number="365" id="idea365" data-nb-words="242" data-nb-chars="1521">Závěr cvičení&nbsp;– dobytí vrchu Kužel&nbsp;– byl žalostný a&nbsp;majorovi srdce plesalo. Z&nbsp;temene kopce, kde poručil zastavit svůj džíp, měl pěkný rozhled na&nbsp;mírně svažitou severovýchodní stráň Okrouhlického vrchu, na&nbsp;niž svítilo slunce. Od&nbsp;úpatí vrchu Kužel až&nbsp;po&nbsp;horizont byla poseta vozidly. Pod ním šplhaly do&nbsp;svahu porůznu první tanky&nbsp;– měly jet v&nbsp;linii, ale nejely. Vedoucí vůz byl už&nbsp;jenom asi padesát metrů od&nbsp;Malinkatého ďábla, tak blízko, že&nbsp;bylo vidět lesknoucí se&nbsp;sklíčka zaměřovače ve&nbsp;věži a&nbsp;rudolící tvář řidiče v&nbsp;looku. Nechal příklop otevřený, aby měl lepší výhled, což neodpovídalo bojové situaci a&nbsp;bylo výslovně proti rozkazu. Ďábel si&nbsp;to&nbsp;radostně zapamatoval. Pod kopcem stál tank se&nbsp;svlečeným pásem a&nbsp;blízko něho obrněné autíčko, uvízlé na&nbsp;hřbetě prudké terénní vlny. Vypadalo jako želva, kterou někdo položil břichem na&nbsp;úzkou laťku, takže nožičkama nedosáhne na&nbsp;zem a&nbsp;bezmocně jimi máchá. Z&nbsp;tohoto obrněnce měl kapitán Matka řídit cvičení. Nyní stál vedle oáčka a&nbsp;využíval své velitelské pravomoci ke&nbsp;kárání nešťastného řidiče, který se&nbsp;nedostatečnou silou vlastních svalů snažil opancéřovaný vozík vyprostit z&nbsp;nemilé situace. O&nbsp;tanky své jednotky se&nbsp;kapitán už&nbsp;nestaral; jely po&nbsp;zelené trávě, jasně viditelné ve&nbsp;slunci, do&nbsp;dálky se&nbsp;zmenšovaly, a&nbsp;ještě nejmíň tři stály bez pohnutí. Kolem těch se&nbsp;hemžily postavičky v&nbsp;kožených kuklách. Nad plání létaly sem a&nbsp;tam bílé rakety a&nbsp;prskaly raketové imitace šrapnelů. Nepřítel opatřený cedulemi chutě pálil a&nbsp;tanky mu&nbsp;odpovídaly. Tahle část cvičení fun­govala dokonale.</span></p>
        <p class="chunk" data-nb-ref-number="366" data-nb-words="128" data-nb-chars="759"><span class="idea" data-nb-ref-number="366" id="idea366" data-nb-words="128" data-nb-chars="759">Ďáblovu pozornost zaujal tank, který sjížděl ze&nbsp;stráně k&nbsp;úpatí vrchu Kužel a&nbsp;z&nbsp;jehož výfuků se&nbsp;ozývaly rány jako z&nbsp;děla. Za&nbsp;věží na&nbsp;něm stál důstojník, a&nbsp;jak se&nbsp;tank nepravidelným zrychlováním a&nbsp;zpomalováním blížil, měl důstojník co&nbsp;dělat, aby se&nbsp;udržel. Tank dojel na&nbsp;okraj příkrého náspu nad cestou, vedoucí kolem úpatí. Major přiložil k&nbsp;očím dalekohled. Ovšem, řidič má&nbsp;příklop otevřený. Teď ubere plyn a&nbsp;– ale místo toho řidič plyn přidal, vozidlo sebou prudce smýklo vpřed a&nbsp;dopadlo s&nbsp;plechovým žuchnutím na&nbsp;cestu. Důstojník z&nbsp;věže zmizel. Když tank kousek popojel, objevil se&nbsp;důstojník v&nbsp;zorném poli majorova dalekohledu a&nbsp;pokoušel se&nbsp;postavit na&nbsp;nohy. Nedařilo se&nbsp;mu&nbsp;to. Švihl sebou na&nbsp;zem, a&nbsp;podle výrazných pohybů úst major usoudil, že&nbsp;důstojník řve.</span></p>
        <p class="chunk" data-nb-ref-number="367" data-nb-words="148" data-nb-chars="985"><span class="idea" data-nb-ref-number="367" id="idea367" data-nb-words="148" data-nb-chars="985">Ale to&nbsp;už&nbsp;dorazily první tanky a&nbsp;zastavily před džípem. Seskákali z&nbsp;nich důstojníci a&nbsp;dali se&nbsp;do&nbsp;klusu k&nbsp;majorovi. Potom dojížděly ostatní vozy, jeden po&nbsp;druhém; trvalo to&nbsp;víc než deset minut, než dojela celá útočná formace. Nakonec se&nbsp;přibelhaly ještě tři dýchavičné samochodky, s&nbsp;osádkami pohodlně rozloženými kolem pancéřových stěn jako ve&nbsp;vyhlídkovém voze. Kapitán Matka, bohatě oblitý potem, přibelhal pěšky. Za&nbsp;ním přitáhla parta značkařů s&nbsp;raketovými pistolemi za&nbsp;pasem, hlaholící družnou zábavou. Na&nbsp;nosítkách ze&nbsp;strakaté celty nesli bezvládného nadporučíka Bobbyho Kohna, jenž chvílemi sténal a&nbsp;chvílemi sprostě proklínal jakéhosi brouka. Položili ho&nbsp;na&nbsp;zem. Lapiduch, který se&nbsp;nad ním sklonil, aby ho&nbsp;ohledal, ho&nbsp;vzal za&nbsp;nohu. Kohn strašlivě vykřikl a&nbsp;lapiduch po&nbsp;několikerém dalším záludném ohmatání poškozeného údu prohlásil, že&nbsp;má&nbsp;nadporučík zlomenou nohu. Zpráva se&nbsp;brzy roznesla. „Kurva!“ komentoval ji&nbsp;desátník Střevlíček. „Eště si&nbsp;měl vrazit kostrč do&nbsp;řiti, kamarádi!“</span></p>
        <hr>
        <p class="chunk" data-nb-ref-number="368" data-nb-words="28" data-nb-chars="193"><span class="idea" data-nb-ref-number="368" id="idea368" data-nb-words="28" data-nb-chars="193">Srovnali tanky do&nbsp;řady a&nbsp;udělili kanónům elevaci. „Rozbor cvičení, soudruhu kapitáne,“ pravil Ďáblík ledově, „provedeme až&nbsp;v&nbsp;táboře. Tady jen vytknu mužstvu některé chyby. Nechte je&nbsp;nastoupit.“</span></p>
        <p class="chunk" data-nb-ref-number="369" data-nb-words="65" data-nb-chars="394"><span class="idea" data-nb-ref-number="369" id="idea369" data-nb-words="65" data-nb-chars="394">Kapitán Matka byl hluboce rozhořčen. Především opět na&nbsp;osud, jenž mu&nbsp;našeptal, aby se&nbsp;dal nalejt, zlákán vidinou ničím neomezené moci, a&nbsp;zároveň ho&nbsp;ranil slepotou k&nbsp;faktu, že&nbsp;tato moc je&nbsp;ničím neomezená pouze směrem dolů, kdežto nahoru se&nbsp;podobá spíše vztahům, o&nbsp;nichž se&nbsp;na&nbsp;různých školeních poučil, že&nbsp;se&nbsp;nazývají feudální. Postavil se&nbsp;před tanky do&nbsp;pozoru a&nbsp;zařval hlasem alkoholického tura:</span></p>
        <p class="chunk" data-nb-ref-number="370" data-nb-words="14" data-nb-chars="84"><span class="idea" data-nb-ref-number="370" id="idea370" data-nb-words="14" data-nb-chars="84">„Prrápore&nbsp;– pořadí první, druhá, třetí, čtvrtá rota&nbsp;– v&nbsp;sraz po&nbsp;osádkách nastoupit!“</span></p>
        <p class="chunk" data-nb-ref-number="371" data-nb-words="29" data-nb-chars="223"><span class="idea" data-nb-ref-number="371" id="idea371" data-nb-words="29" data-nb-chars="223">Místo předepsaného bleskového zavíření rychle se&nbsp;organizujících těl zahemžily se&nbsp;pomalu kolem tanků umouněné postavy. Po&nbsp;strkání alespoň dvouminutovém utvořil se&nbsp;pod zdviženými tankovými kanóny zprohýbaný a&nbsp;neúplný čtyřřad.</span></p>
        <p class="chunk" data-nb-ref-number="372" data-nb-words="17" data-nb-chars="110"><span class="idea" data-nb-ref-number="372" id="idea372" data-nb-words="17" data-nb-chars="110">„Skládáte se&nbsp;jak do&nbsp;rakve,“ prohlásil Matka, aby nemohl být později napomenut, že&nbsp;nevytýká chyby a&nbsp;nedostatky.</span></p>
        <p class="chunk" data-nb-ref-number="373" data-nb-words="67" data-nb-chars="437"><span class="idea" data-nb-ref-number="373" id="idea373" data-nb-words="67" data-nb-chars="437">„A&nbsp;při nástupu se&nbsp;nemluví!“ pravil z&nbsp;téhož důvodu nadporučík Růžička. Matka se&nbsp;otočil, přiložil ruku k&nbsp;čepici a&nbsp;vydal se&nbsp;na&nbsp;ponižující pochod přes nerovný terén k&nbsp;Ďáblovi. Mrskal tlustýma nohama, což mělo přibližně znázornit parádní krok, a&nbsp;klopýtal o&nbsp;hroudy. Všechny komické možnosti, ukryté v&nbsp;této zvláštní klauniádě, náležitě vynikly. Před majorkem srazil paty a&nbsp;ohlásil, že&nbsp;Sedmý tankový prapor je&nbsp;nastoupen podle Ďáblových dispozic.</span></p>
        <p class="chunk" data-nb-ref-number="374" data-nb-words="39" data-nb-chars="243"><span class="idea" data-nb-ref-number="374" id="idea374" data-nb-words="39" data-nb-chars="243">Vyzván, aby velel pohov, provedl to&nbsp;se&nbsp;zamrazením, když si&nbsp;uvědomil, že&nbsp;v&nbsp;táboře ho&nbsp;čeká rozbor téhle dnešní vylomeniny, a&nbsp;pak se&nbsp;stáhl do&nbsp;pozadí. Majorek, s&nbsp;očima sršícíma poživačnou ironií, prodloužil řečnickou pauzu, a&nbsp;potom oslovil vojska:</span></p>
        <p class="chunk" data-nb-ref-number="375" data-nb-words="1" data-nb-chars="11"><span class="idea" data-nb-ref-number="375" id="idea375" data-nb-words="1" data-nb-chars="11">„Soudruzi!“</span></p>
        <p class="chunk" data-nb-ref-number="376" data-nb-words="8" data-nb-chars="51"><span class="idea" data-nb-ref-number="376" id="idea376" data-nb-words="8" data-nb-chars="51">„Bude prdel, páni!“ zašeptal za&nbsp;Dannym vojín Bamza.</span></p>
        <p class="chunk" data-nb-ref-number="377" data-nb-words="47" data-nb-chars="312"><span class="idea" data-nb-ref-number="377" id="idea377" data-nb-words="47" data-nb-chars="312">„Námět dnešního cvičení,“ pokračoval Ďábel, „byl útok tankového praporu na&nbsp;spěšně vybudovanou obranu nepřítele.“ Zase se&nbsp;dlouze odmlčel. Pak pravil: „To, co&nbsp;jste tu&nbsp;dnes předvedli vy, nebyl útok tankového praporu na&nbsp;spěšně vybudovanou obranu nepřítele. To&nbsp;byla parodie! To&nbsp;byl svinčík! To&nbsp;byl zmatek nad zmatek!“</span></p>
        <p class="chunk" data-nb-ref-number="378" data-nb-words="10" data-nb-chars="64"><span class="idea" data-nb-ref-number="378" id="idea378" data-nb-words="10" data-nb-chars="64">„Říká to&nbsp;pěkně a&nbsp;názorně,“ pravil polohlasem četař ing. Vytáhlý.</span></p>
        <p class="chunk" data-nb-ref-number="379" data-nb-words="20" data-nb-chars="136"><span class="idea" data-nb-ref-number="379" id="idea379" data-nb-words="20" data-nb-chars="136">„A&nbsp;používá i&nbsp;správně cizích slov,“ poznamenal četař ing. Krajta po&nbsp;Dannyho levici. „Kde bychom byli bez našeho schopného důstoj­nictva.“</span></p>
        <p class="chunk" data-nb-ref-number="380" data-nb-words="154" data-nb-chars="949"><span class="idea" data-nb-ref-number="380" id="idea380" data-nb-words="154" data-nb-chars="949">„To, čemu vy&nbsp;snad říkáte útok tankového praporu na&nbsp;spěšně vybudovanou obranu nepřítele, soudruzi,“ hovořil dál major, který tyto komentáře neslyšel, „vypadá spíš jako hon na&nbsp;zajíce. Ženete se&nbsp;bezhlavě, spadnete do&nbsp;každé díry. Jeden umělec se&nbsp;klidně začne otáčet ve&nbsp;stráni, že&nbsp;jsem čekal, kdy se&nbsp;překotí. Soudruzi&nbsp;– tím ohrožujete životy svých soudruhů a&nbsp;ukazujete, že&nbsp;jste se&nbsp;za&nbsp;své prezenční služby nic nenaučili. Kde je&nbsp;linie? Kde jsou rozestupy padesát metrů? Ukazuje se, soudruzi, že&nbsp;dva roky výcviku nestačí. Je&nbsp;třeba dalšího výcviku u&nbsp;tankových vojsk, soudruzi. A&nbsp;ukazuje se&nbsp;zároveň i&nbsp;jiná věc. Jsou mezi vámi soudruzi, kteří jsou tu&nbsp;už&nbsp;dva a&nbsp;půl roku. Řeklo by&nbsp;se&nbsp;– delší výcvik se&nbsp;projeví lepšími výkony. Ale co&nbsp;se&nbsp;projevuje, soudruzi? Jedině to, soudruzi, že&nbsp;tito soudruzi švejkují, soudruzi. Že&nbsp;podceňují své bojové úkoly. Podceňují cvičení. Podceňují kopání okopů. Ale pamatujte si, co&nbsp;říkal velký sovětský vojevůdce Kutuzov. Více potu –“</span></p>
        <p class="chunk" data-nb-ref-number="381" data-nb-words="12" data-nb-chars="75"><span class="idea" data-nb-ref-number="381" id="idea381" data-nb-words="12" data-nb-chars="75">„– na&nbsp;cvičišti, méně krve na&nbsp;bojišti,“ zahučel tichý chorál hlasů posměšně.</span></p>
        <p class="chunk" data-nb-ref-number="382" data-nb-words="3" data-nb-chars="17"><span class="idea" data-nb-ref-number="382" id="idea382" data-nb-words="3" data-nb-chars="17">Ďábel se&nbsp;namíchl.</span></p>
        <p class="chunk" data-nb-ref-number="383" data-nb-words="91" data-nb-chars="554"><span class="idea" data-nb-ref-number="383" id="idea383" data-nb-words="91" data-nb-chars="554">„Ano, soudruzi!“ zvolal. „Až bude válka, budou mnozí z&nbsp;vás litovat. Mnozí z&nbsp;vás, soudruzi, kromě těch několika málo svědomitých!“ Ďábel pozvedl prst k&nbsp;nebi. „Já bych to&nbsp;kvůli nějakým lajdákům neříkal. Ale takoví lajdáci, soudruzi, ohrožují nejen sebe, ale všechny soudruhy. Ohrožují vaše ženy a&nbsp;matky. Zrazují důvěru, kterou v&nbsp;naši armádu klade náš pracující lid. Ale s&nbsp;takovými soudruhy, soudruzi, se&nbsp;vypořádáme! Ať&nbsp;si&nbsp;nemyslí, že&nbsp;se&nbsp;o&nbsp;nich neví! Ať&nbsp;si&nbsp;nemyslí, že&nbsp;náš pracující lid je&nbsp;nechá, aby mu&nbsp;podkopávali, co&nbsp;svou prací vybudoval. Ne; soudruzi&nbsp;–“</span></p>
        <p class="chunk" data-nb-ref-number="384" data-nb-words="111" data-nb-chars="799"><span class="idea" data-nb-ref-number="384" id="idea384" data-nb-words="111" data-nb-chars="799">Ďáblův hlas zněl nad koženými hlavami lajdáků, kteří kartotéky třídního původu, vypracované politickým nadporučíkem Růžičkou a&nbsp;často s&nbsp;uspokojením uváděné v&nbsp;hlášeních nahoru, byli z&nbsp;devadesáti dvou procent dělnického a&nbsp;malorolnického původu. Zápasil se&nbsp;zdvihajícím se&nbsp;větrem, jenž rozplandal široké kalhoty cvičných kombinéz, takže hlas skoro zanikal v&nbsp;pleskotu, připomínajícím větrné ševelení vlajkoslávy. O&nbsp;svých chybách a&nbsp;nedostatcích, které od&nbsp;cvičení ke&nbsp;cvičení pečlivě prohlubovali, se&nbsp;nedověděli nic nového. Vyslechli však ještě řadu temných hrozeb, v&nbsp;nichž se&nbsp;pracující lid jevil jako podivně podezíravá, krvelačná a&nbsp;vše drtící bestie, bděle sledující zejména armádu, kde se&nbsp;to&nbsp;hemží zrádci dělnické třídy. Úmysly této bestie ohlašoval Malinkatý ďábel jako nějaká ne­zúčastněná třetí strana.</span></p>
        <p class="chunk" data-nb-ref-number="385" data-nb-words="7" data-nb-chars="36"><span class="idea" data-nb-ref-number="385" id="idea385" data-nb-words="7" data-nb-chars="36">A&nbsp;kdoví, pomyslel si&nbsp;rotný. Snad je.</span></p>
        <p class="chunk" data-nb-ref-number="386" data-nb-words="52" data-nb-chars="333"><span class="idea" data-nb-ref-number="386" id="idea386" data-nb-words="52" data-nb-chars="333">Slunce se&nbsp;schovalo do&nbsp;mraků a&nbsp;čtyřřad v&nbsp;zaolejovaných kombinézách a&nbsp;kožených kuklách mlčky stál před temnými tanky. Nad nimi se&nbsp;ve&nbsp;větru divoce hnala šedivá podzimní mračna. A&nbsp;vítr s&nbsp;sebou dál a&nbsp;dál unášel i&nbsp;vzteklý hlásek malinkatého důstojníka, vytrvale prorokující pochmurné činy, které ona nesympatická stvůra, lid, ještě vykoná.</span></p>
        <p class="chunk" data-nb-ref-number="387" data-nb-words="25" data-nb-chars="171"><span class="idea" data-nb-ref-number="387" id="idea387" data-nb-words="25" data-nb-chars="171">Když skončil, přemožen vichřicí, jež zdvihla mohutné sloupy prachu z&nbsp;tankových cest a&nbsp;hnala je&nbsp;přes kopec do&nbsp;civilního prostoru, pravil desátník Andělín Střevlíček nahlas:</span></p>
        <p class="chunk" data-nb-ref-number="388" data-nb-words="12" data-nb-chars="56"><span class="idea" data-nb-ref-number="388" id="idea388" data-nb-words="12" data-nb-chars="56">„Ten si&nbsp;zas nasral do&nbsp;krku, až&nbsp;mu&nbsp;hovna tečou po&nbsp;bradě!“</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="389" data-nb-words="7" data-nb-chars="36"><span class="idea" data-nb-ref-number="389" id="idea389" data-nb-words="7" data-nb-chars="36"><p>Boxy, např. na&nbsp;náboje. Pozn. red. <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="390" data-nb-words="15" data-nb-chars="90"><span class="idea" data-nb-ref-number="390" id="idea390" data-nb-words="15" data-nb-chars="90"><p>Hrdelní mikrofony, u&nbsp;nichž se&nbsp;hlas nepřenáší ústy, ale přitisknutím k&nbsp;hrdlu. Pozn. red. <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tankovy_prapor_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>