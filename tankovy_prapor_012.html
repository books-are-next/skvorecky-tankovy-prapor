<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Vůně civilu">
    <meta name="apple-mobile-web-app-capable" content="yes">
    <title>Vůně civilu • Tankový prapor</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./tankovy_prapor_011.html">
    <link rel="next" href="./tankovy_prapor_013.html">
    <meta name="nb-order" content="8">
    <link rel="self" href="tankovy_prapor_012.html">
    <meta name="nb-identifier" content="skvorecky-tankovy-prapor-94d05cf">
    <meta name="nb-role" content="chapter">
  </head>
  <body data-nb-words="2546" data-nb-chars="16402" class="nb-role-chapter nb-custom-style">
    <nav role="doc-toc">
      <ul>
        <li><a href="tankovy_prapor_005.html">Věnování</a></li>
      </ul>
      <ul>
        <li><a href="tankovy_prapor_006.html">Slovo autora</a></li>
      </ul>
      <ul>
        <li><a href="tankovy_prapor_007.html">Sedmý tankový prapor v útoku na spěšně vybudovanou obranu nepřítele</a></li>
      </ul>
      <ul>
        <li><a href="tankovy_prapor_008.html">Provedení zkoušek FO u Sedmého tankového praporu</a></li>
      </ul>
      <ul>
        <li><a href="tankovy_prapor_009.html">Noc v posádkovém vězení</a></li>
      </ul>
      <ul>
        <li><a href="tankovy_prapor_010.html">Lekce z katolického náboženství</a></li>
      </ul>
      <ul>
        <li><a href="tankovy_prapor_011.html">Divizní kolo Armádní soutěže tvořivosti</a></li>
      </ul>
      <ul>
        <li><a href="tankovy_prapor_012.html">Vůně civilu</a></li>
      </ul>
      <ul>
        <li><a href="tankovy_prapor_013.html">Podzimní prověrka bojové a politické připravenosti</a></li>
      </ul>
      <ul>
        <li><a href="tankovy_prapor_014.html">Bakchanálie</a></li>
      </ul>
      <ul>
        <li><a href="tankovy_prapor_015.html">Kulturně masový večírek na rozloučenou</a></li>
      </ul>
      <ul>
        <li><a href="tankovy_prapor_016.html">Poděkování</a></li>
      </ul>
      <ul>
        <li><a href="tankovy_prapor_017.html">Autorova poznámka</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tankovy_prapor_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Vůně civilu</span></h1>
        <p class="chunk" data-nb-ref-number="2" data-nb-words="117" data-nb-chars="795"><span class="idea" data-nb-ref-number="2" id="idea2" data-nb-words="117" data-nb-chars="795">Mlčenlivého bratrance vzbudil den nato v&nbsp;loži teoreticky věrné manželky Ludmily Neumannové-Hertlové hlasitý rámus. Na&nbsp;chodbě zdravil jevištní mistr nový den výkřikem „Svině komunistický!“, ale přítomnost muže&nbsp;– jehož podle všech známek musel pokládat za&nbsp;milence své vdané dcery&nbsp;– v&nbsp;Ludmilině ložnici mu&nbsp;jako vždycky nevadila. Rotný však nikdy nebyl marxistou natolik, aby se&nbsp;mu&nbsp;svět jevil jako přehledná skládačka, snadno postižitelná objevenými nebo vbrzku bez velké námahy objevitelnými zákony, a&nbsp;tak klidně vyslechl vzteklé prásknutí dveřmi, ohlašující mistrův odchod na&nbsp;pracoviště. Ludmila spala jako dítě, se&nbsp;zaťatými pěstmi, obličej soustředěný na&nbsp;ústa, jež v&nbsp;bdělém stavu vypadala smyslně, a&nbsp;nyní z&nbsp;nich byl našpulený orgán lidského savečka. Rotný vstal, oblékl se&nbsp;a&nbsp;jemně dívkou zatřásl.</span></p>
        <p class="chunk" data-nb-ref-number="3" data-nb-words="5" data-nb-chars="31"><span class="idea" data-nb-ref-number="3" id="idea3" data-nb-words="5" data-nb-chars="31">S&nbsp;námahou pootevřela jedno oko.</span></p>
        <p class="chunk" data-nb-ref-number="4" data-nb-words="6" data-nb-chars="33"><span class="idea" data-nb-ref-number="4" id="idea4" data-nb-words="6" data-nb-chars="33">„Lízo, kdy tě&nbsp;uvidím?“ zeptal se.</span></p>
        <p class="chunk" data-nb-ref-number="5" data-nb-words="8" data-nb-chars="47"><span class="idea" data-nb-ref-number="5" id="idea5" data-nb-words="8" data-nb-chars="47">„Přiď do&nbsp;kanclu,“ zamumlala a&nbsp;oko zase zavřela.</span></p>
        <p class="chunk" data-nb-ref-number="6" data-nb-words="184" data-nb-chars="1170"><span class="idea" data-nb-ref-number="6" id="idea6" data-nb-words="184" data-nb-chars="1170">Potichu odešel z&nbsp;ložnice i&nbsp;z&nbsp;domu a&nbsp;strávil dopoledne představováním v&nbsp;místě, které mu&nbsp;opatřila sestřenka. Bylo to&nbsp;jakési nové, velice velké, státní nakladatelství a&nbsp;zjistil tam, že&nbsp;zatímco byl na&nbsp;vojně, ideové pevno dále a&nbsp;ještě rušivěji zasáhlo v&nbsp;jeho oboru. V&nbsp;kádrovém dotazníku na&nbsp;místo redaktora anglo-americké literatury uvedl mezi svými oblíbenými autory Hemingwaye a&nbsp;opomněl Fasta. V&nbsp;posledním roce na&nbsp;fakultě platil ještě Hemingway za&nbsp;relativně pokrokového autora, jenž pouze hrubě zkreslil smysl španělské občanské války a&nbsp;zostudil její jedině pravé hrdiny; nyní, jak ho&nbsp;poučil vážný pán, který s&nbsp;ním vedl pohovor, Hemingway povýšil do&nbsp;stavu špiona a&nbsp;agenta CIC. Rotný si&nbsp;chmurně pomyslel, že&nbsp;ho&nbsp;to&nbsp;bude stát právě nabyté místo, ale vážný pán ho&nbsp;dále poučil, že&nbsp;vše se&nbsp;vyvíjí, tedy i&nbsp;lidé a&nbsp;jejich názory jsou schopni vývoje, a&nbsp;že i&nbsp;on se&nbsp;jistě, působením soudružek v&nbsp;anglo-americkém kolchoze (tak říkali v&nbsp;tom novém, velmi velikém nakladatelství redakcím), vyvine. Po&nbsp;představení soudružkám o&nbsp;tom ani rotný nepochyboval. Obzvláště jedna, modrooká blondýna s&nbsp;kulatým obličejem, jménem Lucie Valentinová, zaručovala u&nbsp;něho vývoj, jakýmkoliv směrem si&nbsp;bude přát.</span></p>
        <p class="chunk" data-nb-ref-number="7" data-nb-words="167" data-nb-chars="1113"><span class="idea" data-nb-ref-number="7" id="idea7" data-nb-words="167" data-nb-chars="1113">Odpoledne šel za&nbsp;Ludmilou do&nbsp;kanceláře. Ludmila pracovala, přesněji řečeno působila v&nbsp;podniku, jenž měl titul Kulturní zařízení hlavního města Prahy. Co&nbsp;tento podnik zařizoval, se&nbsp;rotný nikdy nedozvěděl, až&nbsp;na&nbsp;to, že&nbsp;během jeho návštěvy se&nbsp;dostavil stařík, titulovaný jako vedoucí šachového kroužku, ale toho soudružky rychle vypudily. Kancelář byla v&nbsp;zasklené přístavbě za&nbsp;bývalým varieté a&nbsp;Ludmila tam seděla za&nbsp;velikým psacím stolem, na&nbsp;němž kromě diáře s&nbsp;nepatrnými poznámkami a&nbsp;čistého bloku stál už&nbsp;jenom telefon. V&nbsp;kanceláři působila ještě asi třicetiletá peroxidová blondýna, která se&nbsp;jmenovala Králová a&nbsp;jejíž manžel měl být právě jmenován jakýmsi československým zástupcem ve&nbsp;stálé misi OSN v&nbsp;New Yorku. Úředně byla Ludmilinou představenou, ale za&nbsp;svých poměrně častých návštěv ve&nbsp;skleněném domku ji&nbsp;rotný skoro nikdy nezastihl. Dnešek byla výjimka. Na&nbsp;jejím stole (se dvěma telefony) dřepěla třetí síla kulturního zařízení, štíhlá, hezká, drze vypadající dívka jménem Lexina. Na&nbsp;ni&nbsp;čuměl chlápek v&nbsp;bledě modrém koverkotu<sup id="fnref:1"><a href="#fn:1" class="footnote-ref" role="doc-noteref">1</a></sup>, ale ten sotva souvisel s&nbsp;kulturní činností kanceláře. Králová právě držela řeč:</span></p>
        <p class="chunk" data-nb-ref-number="8" data-nb-words="119" data-nb-chars="690"><span class="idea" data-nb-ref-number="8" id="idea8" data-nb-words="119" data-nb-chars="690">„Vašek se&nbsp;samozřejmě nakrk,“ vykládala a&nbsp;každou chvíli propukala v&nbsp;hysterický smích, „a došel si&nbsp;na&nbsp;sekču. Sekča ho&nbsp;má&nbsp;sice plný zuby, ale ponivač je&nbsp;Vašek zadobře s&nbsp;Čepkem z&nbsp;Bezpečnosti a&nbsp;ten je&nbsp;u&nbsp;Kopejdy silnej v&nbsp;kramflekách, tak sekča slíbil, že&nbsp;mu&nbsp;to&nbsp;zařídí, a&nbsp;než Vašek dojel zpátky na&nbsp;envé, už&nbsp;tam byl telefonickej pokyn, že&nbsp;Karlín má&nbsp;převzít Buďárek. Tak to&nbsp;se&nbsp;Buďárkovi přirozeně nelíbilo, Vašek mu&nbsp;to&nbsp;notabene naservíroval přes Mikulu, aby byl z&nbsp;obliga, Buďárek nic neřek a&nbsp;šel si&nbsp;lehnout do&nbsp;nemocnice s&nbsp;nějakejma ledvinovejma záchvatama, k&nbsp;Milosrdnejm, co&nbsp;je&nbsp;tam primářem Šofr, ponivač Buďárek Šofrovi tenkrát pích na&nbsp;káenvé, a&nbsp;tam teď čeká, co&nbsp;bude. To&nbsp;Vaška přirozeně nakrklo&nbsp;–“</span></p>
        <p class="chunk" data-nb-ref-number="9" data-nb-words="183" data-nb-chars="1081"><span class="idea" data-nb-ref-number="9" id="idea9" data-nb-words="183" data-nb-chars="1081">Králová pokračovala v&nbsp;referátě o&nbsp;těch velmi složitých vztazích mezi soudruhy v&nbsp;kulturních zařízeních a&nbsp;vyšlo dále najevo, že&nbsp;jakémusi Peckovi vylejou perka, protože mu&nbsp;schází deset tisíc v&nbsp;kase, což by&nbsp;se&nbsp;normálně vyrovnalo ze&nbsp;subvence, kdyby se&nbsp;na&nbsp;Pecku netlačil Hampejz. Původně se&nbsp;tlačil Vavruška, ale jelikož Hampejz má&nbsp;jít k&nbsp;prvnímu listopadu ze&nbsp;Slováku a&nbsp;místo něho tam má&nbsp;přijít Petr Michl z&nbsp;káenvé, Vavruška ustoupil a&nbsp;půjde místo Vančury na&nbsp;hau, neboť toho mezitím odtamtud vyhodili a&nbsp;dali na&nbsp;osvětu do&nbsp;envé v&nbsp;Michli. Takže protože Hampejz měl průšvih s&nbsp;francouzskejma originálama, musí odejít ze&nbsp;Slováku, ačkoliv tam je&nbsp;teprv čtvrt roku, ale Pecku určitě dostane ze&nbsp;spasu, neboť nad Peckou držel ruku Vosáhlo, jehož však nyní sundali, takže Pecka je&nbsp;v&nbsp;rejži, a&nbsp;půjde asi do&nbsp;déó místo Čuříkové, která se&nbsp;zapletla s&nbsp;Miličem, a&nbsp;doneslo se&nbsp;to&nbsp;až&nbsp;k&nbsp;ministrovi, jehož dceru má&nbsp;Milič za&nbsp;manželku, ale on&nbsp;už&nbsp;se&nbsp;o&nbsp;Čuříkovou postará Vávra, který se&nbsp;potřebuje zbavit Švestkové, a&nbsp;ta si&nbsp;rozlila ocet u&nbsp;Kopeckého, protože se&nbsp;jako jediná zastávala Muchy, když ho&nbsp;Kopecký chtěl vyhodit.</span></p>
        <p class="chunk" data-nb-ref-number="10" data-nb-words="300" data-nb-chars="1981"><span class="idea" data-nb-ref-number="10" id="idea10" data-nb-words="300" data-nb-chars="1981">Rotný poslouchal, chlápek v&nbsp;koverkotu si&nbsp;bezostyšně prohlížel Lexinu, která se&nbsp;bezostyšně nechávala prohlížet a&nbsp;jedla jeden bonbon za&nbsp;druhým z&nbsp;otevřené bonboniéry na&nbsp;stole. Rotnému bylo, jako by&nbsp;procital z&nbsp;nějaké pastýřské idyly, v&nbsp;níž prostí uniformovaní pastýři pasou jednoduché ovečky, aby je&nbsp;po&nbsp;dvou letech vyhnali do&nbsp;strašlivě komplikovaného světa nepřehledné hry <em>checks and balances</em>, kde lidská i&nbsp;státní činnost spočívá v&nbsp;neustálém boji o&nbsp;výhodná, lepší a&nbsp;ještě lepší místa. Zdálo se&nbsp;mu, že&nbsp;tato složitá společnost soudruhů je&nbsp;svázána a&nbsp;rozdělována přejemným předivem vzájemných přátelství a&nbsp;nepřátelství, zavázaností a&nbsp;úsluh, sympatií a&nbsp;antipatií, příbuzenských svazků a&nbsp;vztahů připomínajících téměř zákony krevní msty; že&nbsp;jsou tu&nbsp;neustále v&nbsp;proudu komplikované akce, při nichž se&nbsp;počítá s&nbsp;pomocí jedněch, odporem druhých a&nbsp;možnými intrikami třetích až&nbsp;třicátých stran. Užasl, jak nesmírná mozková práce se&nbsp;tu&nbsp;zřejmě vynakládá na&nbsp;kombinování možností, na&nbsp;odhady síly a&nbsp;slabosti, jak mnoho tu&nbsp;záleží na&nbsp;vyděračských vědomostech o&nbsp;činech a&nbsp;naopak na&nbsp;neznalosti činů. Oproti poklidné buzeraci vojny připadalo mu, že&nbsp;lidé v&nbsp;civilním životě jsou ve&nbsp;stavu ne­ustálé bojové pohotovosti, že&nbsp;s&nbsp;tvrdošíjnou odvahou bojují nepřetržitě ten soudružský boj všech proti všem, jehož cíl a&nbsp;jakýkoliv smysl mizí kdesi v&nbsp;nepochopitelnu, neboť celé to&nbsp;pomatené dění, financované z&nbsp;neznámých důvodů ze&nbsp;státní pokladny, jako by&nbsp;bylo nejnázornějším příkladem nestálosti věcí, onoho zbytečku řečtiny, tradovaného v&nbsp;politických školeních: <em>parita rei</em>; neustávajících změn dialektického boje protikladů, v&nbsp;němž se&nbsp;jedni vynořují a&nbsp;druzí mizejí pod hladinou kariéry, a&nbsp;ti, co&nbsp;se&nbsp;potopili, vzápětí stahují za&nbsp;nohy ty&nbsp;druhé a&nbsp;po jejich ponořujících se&nbsp;zádech se&nbsp;rychle drápou opět nahoru. Tím víc se&nbsp;mu&nbsp;zachtělo ještě zůstat, prodlít, třebaže soudružka Valentinová má&nbsp;tak pěkné oči. Janinka je&nbsp;má&nbsp;taky, a&nbsp;svět vojny je&nbsp;poklidná krajina s&nbsp;vrkajícími tanky, zelenými raketami a&nbsp;pastýřkou ve&nbsp;voňavé ložnici.</span></p>
        <p class="chunk" data-nb-ref-number="11" data-nb-words="49" data-nb-chars="300"><span class="idea" data-nb-ref-number="11" id="idea11" data-nb-words="49" data-nb-chars="300">A&nbsp;Králová mluvila, mluvila, rotný hleděl na&nbsp;Ludmilu, které bylo pod stolem vidět pod sukně, hleděl na&nbsp;dlouhé nohy a&nbsp;smolné oči soudružky Lexiny a&nbsp;v&nbsp;hlavě se&nbsp;mu&nbsp;převalovala ta&nbsp;směsice obvyklých myšlenek, většinou mrzutých, neboť svět byly, zdálo se&nbsp;mu, jenom světlé body, utopené v&nbsp;kaši nepříjemností.</span></p>
        <p class="chunk" data-nb-ref-number="12" data-nb-words="16" data-nb-chars="91"><span class="idea" data-nb-ref-number="12" id="idea12" data-nb-words="16" data-nb-chars="91">Konečně se&nbsp;chlápek v&nbsp;koverkotu lekl hodin, vstal a&nbsp;prohlásil, že&nbsp;je&nbsp;nejvyšší čas, aby jeli.</span></p>
        <p class="chunk" data-nb-ref-number="13" data-nb-words="16" data-nb-chars="108"><span class="idea" data-nb-ref-number="13" id="idea13" data-nb-words="16" data-nb-chars="108">„Ježkovy voči!“ ulekla se&nbsp;soudružka Lexina svých hodinek. „Půl šestý! Miláčku, napiš mi&nbsp;dvě hodiny přesčas!“</span></p>
        <p class="chunk" data-nb-ref-number="14" data-nb-words="25" data-nb-chars="145"><span class="idea" data-nb-ref-number="14" id="idea14" data-nb-words="25" data-nb-chars="145">„Heleď, Lexíku,“ zařehtala se&nbsp;Králová, „koukej mazat! Podle pravdy je&nbsp;to&nbsp;jenom půl druhý hodiny, a&nbsp;to ti&nbsp;taky napíšu. Víš, že&nbsp;stát já&nbsp;neokrádám.“</span></p>
        <hr>
        <p class="chunk" data-nb-ref-number="15" data-nb-words="38" data-nb-chars="256"><span class="idea" data-nb-ref-number="15" id="idea15" data-nb-words="38" data-nb-chars="256">Sotva se&nbsp;Lexina s&nbsp;chlápkem v&nbsp;koverkotu vytratili, zvonil telefon. Poprvé, co&nbsp;tu&nbsp;rotný seděl. Králová jej zvedla a&nbsp;pravila vyčerpaně úředním hlasem: „Králová, pékáer.“ Hned nato vyvalila oči, zamrkala na&nbsp;Ludmilu, přikryla dlaní mikrofon a&nbsp;hlasitě zašeptala:</span></p>
        <p class="chunk" data-nb-ref-number="16" data-nb-words="1" data-nb-chars="9"><span class="idea" data-nb-ref-number="16" id="idea16" data-nb-words="1" data-nb-chars="9">„Dvořák!“</span></p>
        <p class="chunk" data-nb-ref-number="17" data-nb-words="6" data-nb-chars="37"><span class="idea" data-nb-ref-number="17" id="idea17" data-nb-words="6" data-nb-chars="37">Nato pravila opět úředně do&nbsp;telefonu:</span></p>
        <p class="chunk" data-nb-ref-number="18" data-nb-words="4" data-nb-chars="34"><span class="idea" data-nb-ref-number="18" id="idea18" data-nb-words="4" data-nb-chars="34">„Soudružka Kovářová právě odešla.“</span></p>
        <p class="chunk" data-nb-ref-number="19" data-nb-words="7" data-nb-chars="40"><span class="idea" data-nb-ref-number="19" id="idea19" data-nb-words="7" data-nb-chars="40">V&nbsp;telefonu někdo mluvil a&nbsp;Králová řekla:</span></p>
        <p class="chunk" data-nb-ref-number="20" data-nb-words="52" data-nb-chars="345"><span class="idea" data-nb-ref-number="20" id="idea20" data-nb-words="52" data-nb-chars="345">„Nevím kam. Odjela vozem se&nbsp;soudruhem doktorem Hillmanem z&nbsp;filmové dramaturgie.“ Přitom neustále předváděla podivné prostocviky s&nbsp;obočím na&nbsp;Ludmilu, která podobné předváděla na&nbsp;ni. „Mám něco vyřídit?“ zeptala se&nbsp;sladce, a&nbsp;když místo odpovědi ve&nbsp;sluchátku ostře prasklo, odložila telefon, řekla: „Tak ne!“ a&nbsp;pak se&nbsp;obě rozchichotaly na&nbsp;celé kolo.</span></p>
        <p class="chunk" data-nb-ref-number="21" data-nb-words="6" data-nb-chars="40"><span class="idea" data-nb-ref-number="21" id="idea21" data-nb-words="6" data-nb-chars="40">„Tohle si&nbsp;Lexina vypije!“ řekla Králová.</span></p>
        <p class="chunk" data-nb-ref-number="22" data-nb-words="7" data-nb-chars="40"><span class="idea" data-nb-ref-number="22" id="idea22" data-nb-words="7" data-nb-chars="40">„To bude scéna jako tenkrát ve&nbsp;Slovanu!“</span></p>
        <p class="chunk" data-nb-ref-number="23" data-nb-words="12" data-nb-chars="67"><span class="idea" data-nb-ref-number="23" id="idea23" data-nb-words="12" data-nb-chars="67">„A&nbsp;on tady posledně okolo toho chodil jak kocour kolem horký kaše!“</span></p>
        <p class="chunk" data-nb-ref-number="24" data-nb-words="22" data-nb-chars="131"><span class="idea" data-nb-ref-number="24" id="idea24" data-nb-words="22" data-nb-chars="131">„Mě se&nbsp;taky ptal! Řikal: pani Neumannová, pani Neumannová, nebyl tady doktor Hillman? Já&nbsp;ho&nbsp;hledám, potřebuju s&nbsp;nim něco vyřídit&nbsp;–“</span></p>
        <p class="chunk" data-nb-ref-number="25" data-nb-words="5" data-nb-chars="27"><span class="idea" data-nb-ref-number="25" id="idea25" data-nb-words="5" data-nb-chars="27">„Potřebuju mu&nbsp;dát do&nbsp;zubů!“</span></p>
        <p class="chunk" data-nb-ref-number="26" data-nb-words="7" data-nb-chars="39"><span class="idea" data-nb-ref-number="26" id="idea26" data-nb-words="7" data-nb-chars="39">„Já Lexině řikám, že&nbsp;jí&nbsp;jednou nařeže!“</span></p>
        <p class="chunk" data-nb-ref-number="27" data-nb-words="26" data-nb-chars="153"><span class="idea" data-nb-ref-number="27" id="idea27" data-nb-words="26" data-nb-chars="153">„Však vona by&nbsp;to&nbsp;potřebovala. Je&nbsp;mrcha skoro jako ty, Lízo!“ Králová mrkla po&nbsp;rotném, zvedla se, pořád se&nbsp;chichotala a&nbsp;řekla: „Tak já&nbsp;odcházím, mládeži!“</span></p>
        <p class="chunk" data-nb-ref-number="28" data-nb-words="28" data-nb-chars="178"><span class="idea" data-nb-ref-number="28" id="idea28" data-nb-words="28" data-nb-chars="178">Rotnému náhle došlo, že&nbsp;chlápek v&nbsp;koverkotu byl manžel jeho podnikavé sestřenice, s&nbsp;kterým se&nbsp;nikdy nesetkal. Rychle vstal a&nbsp;rozloučil se&nbsp;s&nbsp;přívětivou šéfkou své platonické milé.</span></p>
        <hr>
        <p class="chunk" data-nb-ref-number="29" data-nb-words="8" data-nb-chars="49"><span class="idea" data-nb-ref-number="29" id="idea29" data-nb-words="8" data-nb-chars="49">Jen zmizela mezi dveřmi, pravila Lizeta s&nbsp;gustem:</span></p>
        <p class="chunk" data-nb-ref-number="30" data-nb-words="22" data-nb-chars="111"><span class="idea" data-nb-ref-number="30" id="idea30" data-nb-words="22" data-nb-chars="111">„Kráva! Je&nbsp;to&nbsp;ale svině, co? Tady je&nbsp;samý rititititi a&nbsp;sladká jako med, a&nbsp;na káenvé mi&nbsp;podráží nohy, jak může.“</span></p>
        <p class="chunk" data-nb-ref-number="31" data-nb-words="5" data-nb-chars="34"><span class="idea" data-nb-ref-number="31" id="idea31" data-nb-words="5" data-nb-chars="34">„Prosimtě proč?“ podivil se&nbsp;rotný.</span></p>
        <p class="chunk" data-nb-ref-number="32" data-nb-words="13" data-nb-chars="73"><span class="idea" data-nb-ref-number="32" id="idea32" data-nb-words="13" data-nb-chars="73">„Proč? No&nbsp;já&nbsp;nevim proč. Člověče, máš otázky, jako kdybys spad z&nbsp;měsíce!“</span></p>
        <p class="chunk" data-nb-ref-number="33" data-nb-words="76" data-nb-chars="441"><span class="idea" data-nb-ref-number="33" id="idea33" data-nb-words="76" data-nb-chars="441">Ten pocit měl rotný taky. Rozloučil se&nbsp;s&nbsp;Lízou (musela si&nbsp;jít někam něco, neřekla co, vyřídit) a&nbsp;dali si&nbsp;rande o&nbsp;půl jedenácté před ministerstvem kultury. Líza byla v&nbsp;dobré náladě a&nbsp;pozvala rotného na&nbsp;cosi, čemu říkala „studijní promítání“. Rotný se&nbsp;rozhodl, že&nbsp;časovou mezeru stráví v&nbsp;Armádním uměleckém divadle a&nbsp;o&nbsp;přestávce se&nbsp;podívá na&nbsp;Alenu. Hodlal z&nbsp;ní vypáčit, odkud se&nbsp;dozvěděla o&nbsp;Robertu Neumannovi, a&nbsp;nyní měl v&nbsp;ruce dobré páčidlo.</span></p>
        <hr>
        <p class="chunk" data-nb-ref-number="34" data-nb-words="337" data-nb-chars="2246"><span class="idea" data-nb-ref-number="34" id="idea34" data-nb-words="337" data-nb-chars="2246">Do&nbsp;divadla přišel po&nbsp;začátku, a&nbsp;teprve když už&nbsp;seděl vzadu v&nbsp;polo­prázdném sále, zjistil, že&nbsp;Aleninu roli v&nbsp;jakémsi ruském problémovém kuse hraje alternace. Neměl však kam jít, proto zůstal. Byla to&nbsp;veršovaná hra ze&nbsp;současnosti a&nbsp;řešila nějaké obvyklé otázky obvyklým tepáním nešvarů a&nbsp;nedostatků sovětského života. Po&nbsp;jevišti se&nbsp;pohyboval, a&nbsp;většinou seděl, nějaký mladý, úspěšný, velmi nadaný a&nbsp;hezký agronom, zvyklý sklízet ovoce snadného triumfu, nesmírně samolibý, sebejistý a&nbsp;ješitný. Spolu s&nbsp;ním tu&nbsp;postávala, posedávala a&nbsp;pohybovala se&nbsp;mladá lékařka z&nbsp;Moskvy&nbsp;– děj se&nbsp;odehrával kdesi na&nbsp;Urale nebo na&nbsp;Sibiři&nbsp;–, naopak zase velmi energická, kritická, skromná, sovětská a&nbsp;komsomolská. Rotný se&nbsp;bavil uvažováním, která z&nbsp;těch dvou postav je&nbsp;nesympatičtější, protože bavit se&nbsp;jejich problémy bylo mimo okruh jeho, a&nbsp;snad vůbec lidských schopností. Oběma prominentům přihrával obvyklý rozšafný sovětský stařík odvařený ze&nbsp;Šolochova, k&nbsp;němuž se&nbsp;lékařka s&nbsp;neurvalou něžností stále lísala a&nbsp;který vtipnými poznámkami přiváděl pomalu agronoma, zprvu nechápajícího, k&nbsp;poznání cesty pravé. Alenina alternace vystupovala v&nbsp;roli agronomovy přítelkyně, již ulovil za&nbsp;studií v&nbsp;Moskvě, herečky na&nbsp;dovolené, která přijela za&nbsp;svým bývalým milým do&nbsp;uralského (nebo sibiřského) zemského ráje, aby ho&nbsp;s&nbsp;sebou odvlekla do&nbsp;jakéhosi teplého místečka v&nbsp;Moskvě. Tato osoba byla zosobněním jiných, tentokráte ženských charakterových vad, jako povrchnosti, poklonkování před západní módou (chodila v&nbsp;elegantním kostýmu, kdežto lékařka se&nbsp;pohybovala buď v&nbsp;bílém plášti, nebo v&nbsp;šatech pošitých různými mašličkami a&nbsp;jinými ozdůbkami), žárlivosti a&nbsp;ženské nenávisti a&nbsp;dalších. Autorovi hry, konstatoval článek v&nbsp;programu, se&nbsp;podařilo vyhmátnout a&nbsp;zesměšnit některé rysy, přežívající ještě ve&nbsp;vědomí sovětského člověka, a&nbsp;po zásluze je&nbsp;odsoudit. Herečka, pokořena a&nbsp;polepšena, odjela lépe tvořit do&nbsp;Moskvy, agronom, ponížen a&nbsp;polepšen, zůstal heroický na&nbsp;Sibiři (nebo na&nbsp;Urale, nebylo to&nbsp;ze&nbsp;hry jasné a&nbsp;také nebylo jasné, proč je&nbsp;k&nbsp;pobytu v&nbsp;těchto uralských oblastech třeba heroismu) a&nbsp;dostali se&nbsp;za&nbsp;sebe s&nbsp;vítěznou, avšak skromnou doktorkou s&nbsp;mašličkama, k&nbsp;čemuž stařík utrousil celou náruč zrnek ruské lidové moudrosti. Moudrost se&nbsp;v&nbsp;závěru hry intenzivně vystupňovala.</span></p>
        <p class="chunk" data-nb-ref-number="35" data-nb-words="27" data-nb-chars="177"><span class="idea" data-nb-ref-number="35" id="idea35" data-nb-words="27" data-nb-chars="177">Přiotrávené obecenstvo ospale vstalo a&nbsp;rychle se&nbsp;tlačilo k&nbsp;šatnám. Dvě babičky musela vzbudit uváděčka. Rotný se&nbsp;probudil klapáním sedadel a&nbsp;vyšel do&nbsp;teplé noci jako náměsíčník.</span></p>
        <hr>
        <p class="chunk" data-nb-ref-number="36" data-nb-words="111" data-nb-chars="775"><span class="idea" data-nb-ref-number="36" id="idea36" data-nb-words="111" data-nb-chars="775">Na&nbsp;soukromé studijní představení amerického filmu <em>Krvavá rokle</em>, které se&nbsp;konalo pro soudruha ministra a&nbsp;úzký kroužek filmových specialistů a&nbsp;jimi uvedených hostů, přišli včas. Dovnitř je&nbsp;vpustil pán v&nbsp;(nezvykle, v&nbsp;té době svetrů) dokonale ušitém saku a&nbsp;pozdravil se&nbsp;s&nbsp;Lízou důvěrným „Rukulíbám, soudružko!“. Líza nepatřila sice mezi filmové specialisty a&nbsp;uvedeným hostem byl rotný pochybného původu, zato však náležela k&nbsp;intimnímu kroužku ministrových přítelkyň. Promítačka byla v&nbsp;miniaturním rokokovém salonku barokního Gelenjského paláce, pečlivě renovovaném, zářícím zlatem a&nbsp;potaženém růžovými tapetami; v&nbsp;stříbrných svícnech tam oranžově plály přidušené žárovky, a&nbsp;sotva Líza s&nbsp;rotným dosedli do&nbsp;béžových a&nbsp;růžových křesel, světla zhasla a&nbsp;na plátně se&nbsp;objevily titulky.</span></p>
        <p class="chunk" data-nb-ref-number="37" data-nb-words="183" data-nb-chars="1230"><span class="idea" data-nb-ref-number="37" id="idea37" data-nb-words="183" data-nb-chars="1230">Obvykle si&nbsp;ministr dával předvádět revuální operetky, neboť byl silně zatížen na&nbsp;mladé ženské, ale pro zvýšení požitku si&nbsp;občas dával půst a&nbsp;prokládal je&nbsp;novými westerny. To&nbsp;se&nbsp;stalo i&nbsp;dnes. Na&nbsp;plátně zazářil barevný lev a&nbsp;ověnčen heslem ARS GRATIA ARTIS zařval svou pradávnou výzvu k&nbsp;zábavě; obecenstvo však sem přišlo studovat a&nbsp;bylo vážné. V&nbsp;tu dobu odcházeli z&nbsp;biografů pražského centra poslední návštěvníci obou premiér týdne (z nichž jedna, <em>Mičurin</em>, byla sovětským životopisným filmem o&nbsp;Mičurinovi, a&nbsp;druhá, <em>Velká tavba</em>, českým filmem o&nbsp;tavbě), vzrušeni pomyšlením, že&nbsp;se&nbsp;konečně dostanou do&nbsp;postele. Filmoví specialisté museli však ještě dlouho do&nbsp;noci pracovat; ministr měl četné povinnosti, a&nbsp;dříve přijít nemohl. Studijní snímek <em>Krvavá rokle</em> byl o&nbsp;dostavníku, který ujíždí pustinou Skalistých hor a&nbsp;je přepaden lupičskou bandou indiánů. Zabýval se&nbsp;vztahy osob v&nbsp;dostavníku a&nbsp;indiány líčil jako zvířecí surové krvežíznivce. Po&nbsp;ideové stránce se&nbsp;sice vyznačoval krajní reakčností, po&nbsp;stránce režijní však řadou dokonalých formálních nápadů. Po&nbsp;herecké stránce byl zajímavý ryzím naturalismem. Specialisté, včetně tvůrce filmu <em>Hrdinové mozolných dlaní</em>, laureáta státní ceny Evžena Kramosta, tyto prvky intenzivně studovali.</span></p>
        <p class="chunk" data-nb-ref-number="38" data-nb-words="284" data-nb-chars="1877"><span class="idea" data-nb-ref-number="38" id="idea38" data-nb-words="284" data-nb-chars="1877">A&nbsp;tak na&nbsp;plátno zíraly z&nbsp;příšeří prudce vyvalené bulvy, sledující drsné kouzlo milostných scén. Laureát se&nbsp;svraštělým obočím pochvalně zamlaskal při originálním záběru ústí šestiranného koltu, které se&nbsp;ve&nbsp;velkém detailu pomalu otáčelo na&nbsp;plátně. Jenom rotný nestudoval; nechal se&nbsp;unášet dějem krvavé pohádky; rozdusala se&nbsp;kopyta koní a&nbsp;dostavník drkotal mezi skalisky, pronásledován hejnem rudochů s&nbsp;péry a&nbsp;ručnicemi. Přes dávno vypěstovanou skepsi pocítil rotný úzkost o&nbsp;osud krásné odvážné dívky v&nbsp;dostavníku a&nbsp;stejnou úzkost pocítila patrně i&nbsp;Lizeta, neboť ve&nbsp;chvíli, kdy rudoši vypálili první salvu, chytila rotného za&nbsp;ruku. To&nbsp;ho&nbsp;přivedlo do&nbsp;skutečnosti. Když je&nbsp;nouze nejvyšší, pomyslil si&nbsp;trpce, pomoc boží, aspoň v&nbsp;biografu, a&nbsp;třebaže lidé v&nbsp;dostavníku nejsou patrně katolíci, bývá nejbližší. Na&nbsp;obzor se&nbsp;vyhoupl hlouček mužů v&nbsp;sombrerech, rotný stiskl Lízinu ruku a&nbsp;Líza stisk opětovala. Nejprve panoráma, pak v&nbsp;detailu, muži sklonění nad uzdami s&nbsp;vytaženými pistolemi v&nbsp;pravicích, a&nbsp;potom velký detail chlapíka, ujíždějícího v&nbsp;čele: lesklá plechová hvězda s&nbsp;kroužky na&nbsp;špicích cípů a&nbsp;s&nbsp;nápisem SHERIFF. „A&nbsp;na ně!“ zvolal bodře ministr a&nbsp;laureát pohotově zavřeštěl: „Hip! Hip! Hip!“ „Na ně!“ zařvalo několik specialistů a&nbsp;Líza vyškubla rotnému ručku a&nbsp;připojila se&nbsp;(žensky a&nbsp;neartikulovaně) k&nbsp;rostoucím projevům zaujetí. Pomoc boží rotného opustila. Na&nbsp;plátně se&nbsp;prudce střídaly záběry koňských kopyt, dopadaly jako mlaty na&nbsp;kamenitou zem, šoty pistolí, zděšených tváří v&nbsp;dostavníku; krvelačné a&nbsp;pomalované obličeje indiánských hrdlořezů se&nbsp;bleskem měnily v&nbsp;odhodlané yankeeské vizáže šerifovy družiny. Sál zaduněl potleskem a&nbsp;dupáním. Specialisté povstávali na&nbsp;svých místech, ženy ječely. Ministr zatínal pěsti a&nbsp;vydával ze&nbsp;sebe neurčité, ale zavilé zvuky a&nbsp;chroptění. Jakýsi ostrý, sípavý hlas vylétl nad tu&nbsp;pekelnou symfonii a&nbsp;zůstal viset ve&nbsp;výšce divoké fistulky:</span></p>
        <p class="chunk" data-nb-ref-number="39" data-nb-words="2" data-nb-chars="21"><span class="idea" data-nb-ref-number="39" id="idea39" data-nb-words="2" data-nb-chars="21">„Hurááááááááá!“ řval.</span></p>
        <p class="chunk" data-nb-ref-number="40" data-nb-words="49" data-nb-chars="305"><span class="idea" data-nb-ref-number="40" id="idea40" data-nb-words="49" data-nb-chars="305">A&nbsp;rotný se&nbsp;zvedl, políbil Líze netečnou ruku a&nbsp;vyšel z&nbsp;promítačky. Musel stihnout noční vlak, který jej měl dopravit do&nbsp;Kobylce ještě před budíčkem. Nechtěl k&nbsp;debaklu v&nbsp;base nevhodně připojit další porušení řádů, stanovených armádě lidem, jenž byl ve&nbsp;státě zdrojem veškeré moci a&nbsp;jediným poživatelem práv.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="41" data-nb-words="11" data-nb-chars="71"><span class="idea" data-nb-ref-number="41" id="idea41" data-nb-words="11" data-nb-chars="71"><p>Silnější plášťová nebo obleková látka z&nbsp;dvojbarevné nitě. Pozn. red. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tankovy_prapor_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>